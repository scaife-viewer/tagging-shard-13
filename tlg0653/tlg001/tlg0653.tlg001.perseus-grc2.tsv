1	ἐκ Διὸς ἀρχώμεσθα, τὸν οὐδέποτʼ ἄνδρες ἐῶμεν
2	ἄρρητον· μεσταὶ δέ Διὸς πᾶσαι μὲν ἀγυιαί,
3	πᾶσαι δʼ ἀνθρώπων ἀγοραί, μεστὴ δὲ θάλασσα
4	καὶ λιμένες· πάντη δὲ Διὸς κεχρήμεθα πάντες.
5	τοῦ γάρ καὶ γένος εἰμέν· ὁ δʼ ἤπιος ἀνθρώποισιν 
6	δεξιὰ σημαίνει, λαοὺς δʼ ἐπὶ ἔργον ἐγείρει,
7	μιμνῄσκων βιότοιο, λέγει δʼ ὅτε βῶλος ἀρίστη
8	βουσί τε καὶ μακέλῃσι, λέγει δʼ ὅτε δεξιαὶ ὧραι
9	καὶ φυτὰ γυρῶσαι καὶ σπέρματα πάντα βαλέσθαι.
10	αὐτὸς γὰρ τά γε σήματʼ ἐν οὐρανῷ ἐστήριξεν, 
11	ἄστρα διακρίνας, ἐσκέψατο δʼ εἰς ἐνιαυτὸν
12	ἀστέρας οἵ κε μάλιστα τετυγμένα σημαίνοιεν
13	ἀνδράσιν ὡράων, ὄφρʼ ἔμπεδα πάντα φύωνται.
14	τῶ μιν ἀεὶ πρῶτόν τε καὶ ὕστατον ἱλάσκονται.
15	χαῖρε, πάτερ, μέγα θαῦμα, μέγʼ ἀνθρώποισιν ὄνειαρ, 
16	αὐτὸς καὶ προτέρη γενεή. Χαίροιτε δὲ Μοῦσαι
17	μειλίχιαι μάλα πᾶσαι· ἐμοί γε μὲν ἀστέρας εἰπεῖν
18	ᾗ θέμις εὐχομένῳ τεκμήρατε πᾶσαν ἀοιδήν.
19	οἱ μὲν ὁμῶς πολέες τε καὶ ἄλλυδις ἄλλοι ἐόντες ἰόντες codd. recc., cf. Schol. 
20	οὐρανῷ ἕλκονται πάντʼ ἤματα συνεχὲς αἰεί· 
21	αὐτὰρ ὅ γʼ οὐδʼ ὀλίγον μετανίσσεται, ἀλλὰ μάλʼ αὕτως
22	ἄξων αἰὲν ἄρηρεν, ἔχει δʼ ἀτάλαντον ἁπάντη
23	μεσσηγὺς γαῖαν, περὶ δʼ οὐρανὸν οὐρανὸν M; οὐρανὸς AC. αὐτὸν ἀγινεῖ.
24	καί μιν πειραίνουσι δύω πόλοι ἀμφοτέρωθεν·
25	ἀλλʼ ὁ μὲν οὐκ ἐπίοπτος, ὁ δʼ ἀντίος ἐκ βορέαο 
26	ὑψόθεν ὠκεανοῖο· δύς δέ μιν ἀμφὶς ἔχουσαι
27	Ἄρκτοι ἅμα τροχόωσι, τὸ δὴ καλέονται ἅμαξαι .
28	αἱ δʼ ἤτοι κεφαλὰς μὲν ἐπʼ ἰξύας αἰέν ἔχουσιν
29	ἀλλήλων, αἰεὶ δέ κατωμάδιαι φορέονται,
30	ἔμπαλιν εἰς ὤμους τετραμμέναι. εἰ ἐτεὸν δή, 
31	Κρήτηθεν κεῖναί γε Διὸς μεγάλου ἰότητι
32	οὐρανὸν εἰσανέβησαν, ὅ μιν τότε κουρίζοντα
33	Δίκτῳ ἐν εὐώδει, ὄρεος σχεδὸν Ἰδαίοιο,
34	ἄντρῳ ἐγκατέθεντο καὶ ἔτρεφον εἰς ἐνιαυτόν,
35	Δικταῖοι Κούρητες ὅτε Κρόνον ἐψεύδοντο. 
36	καὶ τὴν μὲν Κυνόσουραν ἐπίκλησιν καλέουσιν,
37	τὴν δʼ ἑτέρην Ἑλίκην . Ἑλίκῃ γε μὲν ἄνδρες Ἀχαιοὶ
38	εἰν ἁλὶ τεκμαίρονται ἵνα χρὴ νῆας ἀγινεῖν,
39	τῇ δʼ ἄρα Φοίνικες πίσυνοι περόωσι θάλασσαν.
40	ἀλλʼ ἡ μὲν καθαρὴ καὶ ἐπιφράσσασθαι ἑτοίμη 
41	πολλὴ φαινομένη Ἑλίκη πρώτης ἀπὸ νυκτός·
42	ἡ δʼ ἑτέρη ὀλίγη μέν, ἀτὰρ ναύτῃσιν ἀρείων·
43	μειοτέρῃ γὰρ πᾶσα περιστρέφεται στροφάλιγγι·
44	τῇ καὶ Σιδόνιοι ἰθύντατα ναυτίλλονται.
45	τὰς δέ διʼ ἀμφοτέρας οἵη ποταμοῖο ἀπορρώξ 
46	εἰλεῖται μέγα θαῦμα, δράκων , περί τʼ ἀμφί τʼ ἐαγώς
47	μυρίος· αἱ δʼ ἄρα οἱ σπείρης ἑκάτερθε φέρονται
48	ἄρκτοι, κυανέου πεφυλαγμέναι ὠκεανοῖο.
49	αὐτὰρ ὅ γʼ ἄλλην μὲν νεάτῃ ἐπιτείνεται οὐρῇ,
50	ἄλλην δέ σπείρῃ περιτέμνεται. ἡ μέν οἱ ἄκρη 
51	οὐρὴ πὰρ κεφαλὴν Ἑλίκης ἀποπαύεται Ἄρκτου·
52	σπείρῃ δʼ ἐν Κυνόσουρα κάρη ἔχει· ἡ δέ κατʼ αὐτὴν
53	εἰλεῖται κεφαλὴν καί οἱ ποδὸς ἔρχεται ἄχρις,
54	ἐκ δʼ αὖτις παλίνορσος ἀνατρέχει. οὐ μέν ἐκείνῃ
55	οἰόθεν οὐδʼ οἶος κεφαλῇ ἐπιλάμπεται ἀστήρ, 
56	ἀλλὰ δύο κροτάφοις, δύο δʼ ὄμμασιν· εἷς δʼ ὑπένερθεν
57	ἐσχατιὴν ἐπέχει γένυος δεινοῖο δέ πάμπαν ἔοικεν
58	λοξὸν δʼ ἐστὶ κάρη, νεύοντι δὲ πάμπαν ἔοικεν
59	ἄκρην εἰς Ἑλίκης οὐρήν· μάλα δʼ ἐστὶ κατʼ ἰθύ
60	καὶ στόμα καὶ κροτάφοιο τὰ δεξιὰ νειάτῳ οὐρῇ. 
61	κείνη που κεφαλὴ τῇ νίσσεται, ἧχί περ ἄκραι
62	μίσγονται δύσιές τε καὶ ἀντολαὶ ἀλλήλῃσιν.
63	Τῇδʼ αὐτοῦ μογέοντι κυλίνδεται ἀνδρὶ ἐοικὸς
64	εἴδωλον. τὸ μέν οὔτις ἐπίσταται ἀμφαδὸν εἰπεῖν,
65	οὐδʼ ὅτινι κρέμαται κεῖνος πόνῳ, ἀλλά μιν αὕτως 
66	ἐγγόνασιν καλέουσι. τὸ δʼ αὖτʼ ἐν γούνασι κάμνον
67	ὀκλάζοντι ἔοικεν· ἀπʼ ἀμφοτέρων δέ οἱ ὤμων
68	χεῖρες ἀείρονται· τάνυταί γε μέν ἄλλυδις ἄλλη
69	ὅσσον ἐς ὀργυιήν· μέσσῳ δʼ ἐφύπερθε καρήνῳ
70	δεξιτεροῦ ποδὸς ἄκρον ἔχει σκολιοῖο Δράκοντος. 
71	αὐτοῦ κἀκεῖνος στέφανος , τὸν ἀγανὸς ἔθηκεν
72	σῆμʼ ἔμεναι Διόνυσος ἀποιχομένης Ἀριάδνης,
73	νώτῳ ὑποστρέφεται κεκμηότος Εἰδώλοιο.
74	νώτῳ μὲν Στέφανος πελάει, κεφαλῇ γε μὲν ἄκρῃ
75	σκέπτεο πὰρ κεφαλὴν Ὀφιούχεον, ἐκ δʼ ἄρʼ ἐκείνης 
76	αὐτὸν ἐπιφράσσαιο φαεινόμενον Ὀφιοῦχον ·
77	τοῖοί οἱ κεφαλῇ ὑποκείμενοι ἀγλαοὶ ὦμοι
78	εἴδονται· κεῖνοί γε καὶ ἂν διχόμηνι σελήνῃ
79	εἰσωποὶ τελέθοιεν· ἀτὰρ χέρες οὐ μάλα ἶσαι·
80	λεπτὴ γὰρ καὶ τῇ καὶ τῇ ἐπιδέδρομεν αἴγλη. 
81	ἀλλʼ ἔμπης κἀκεῖναι ἐπόψιαι· οὐ γὰρ ἐλαφραί·
82	ἀμφότεραι δʼ Ὄφιος πεπονήαται, ὅς ῥά τε μέσσον
83	δινεύει Ὀφιοῦχον· ὁ δʼ ἐμμενές εὖ ἐπαρηρὼς
84	ποσσὶν ἐπιθλίβει μέγα θηρίον ἀμφοτέροισιν,
85	σκορπίον , ὀφθαλμῷ τε καὶ ἐν θώρηκι βεβηκὼς 
86	ὀρθός. ἀτάρ οἱ ὄφις γε δύω στρέφεται μετὰ χερσίν,
87	δεξιτερῇ ὀλίγος, σκαιῇ γε μὲν ὑψόθι πολλός.
88	καὶ δή οἱ Στεφάνῳ παρακέκλιται ἄκρα γένεια,
89	νειόθι δὲ σπείρης μεγάλας ἐπιμαίεο χηλάς .
90	ἀλλʼ αἱ μέν φαέων ἐπιδευέες, οὐδὲν ἀγαυαί. 
91	ἐξόπιθεν δʼ Ἑλίκης φέρεται ἐλάοντι ἐοικὼς
92	Ἀρκτοφύλαξ , τόν ῥʼ ἄνδρες ἐπικλείουσι βοώτην ,
93	οὕνεχʼ ἁμαξαίης ἐπαφώμενος εἴδεται Ἄρκτου.
94	καὶ μάλα πᾶς ἀρίδηλος· ὑπὸ ζώνῃ δέ οἱ αὐτὸς
95	ἐξ ἄλλων Ἀρκτοῦρος ἑλίσσεται ἀμφαδὸν ἀστήρ. 
96	ἀμφοτέροισι δὲ ποσσὶν ὕπο σκέπτοιο Βοώτεω
97	παρθένον , ἥ ῥʼ ἐν χερσὶ φέρει Στάχυν αἰγλήεντα.
98	εἴτʼ οὖν Ἀστραίου κείνη γένος, ὅν ῥά τέ φασιν
99	ἄστρων ἀρχαῖον πατέρʼ ἔμμεναι, εἴτε τευ ἄλλου,
100	εὔκηλος φορέοιτο· λόγος γε μὲν ἐντρέχει ἄλλος 
101	ἀνθρώποις, ὡς δῆθεν ἐπιχθονίη πάρος ἦεν,
102	ἤρχετο δʼ ἀνθρώπων κατεναντίη, οὐδέ ποτʼ ἀνδρῶν
103	οὐδέ ποτʼ ἀρχαίων ἠνήνατο φῦλα γυναικῶν,
104	ἀλλʼ ἀναμὶξ ἐκάθητο, καὶ ἀθανάτη περ ἐοῦσα.
105	καί ἑ Δίκην καλέεσκον· ἀγειρομένη δὲ γέροντας, 
106	ἠέ που εἰν ἀγορῇ ἢ εὐρυχόρῳ ἐν ἀγυιῇ,
107	δημοτέρας ἤειδεν ἐπισπέρχουσα θέμιστας.
108	οὔπω λευγαλέου τότε νείκεος ἠπίσταντο
109	οὐδέ διακρίσιος πολυμεμφέος οὐδέ κυδοιμοῦ,
110	αὕτως δʼ ἔζωον· χαλεπὴ δʼ ἀπέκειτο θάλασσα, 
111	καὶ βίον οὔπω νῆες ἀπόπροθεν ἠγίνεσκον,
112	ἀλλὰ βόες καὶ ἄροτρα καὶ αὐτή, πότνια λαῶν,
113	μυρία πάντα παρεῖχε Δίκη, δώτειρα δικαίων.
114	τόφρʼ ἦν, ὄφρʼ ἔτι γαῖα γένος χρύσειον ἔφερβεν.
115	ἀργυρέῳ δʼ ὀλίγη τε καὶ οὐκέτι πάμπαν ἑτοίμη ὁμοίη A. 
116	ὡμίλει, ποθέουσα παλαιῶν ἤθεα λαῶν.
117	ἀλλʼ ἔμπης ἔτι κεῖνο κατʼ ἀργύρεον γένος ἦεν·
118	ἤρχετο δʼ ἐξ ὀρέων ὑποδείελος ἠχηέντων
119	μουνάξ, οὐδέ τεῳ ἐπεμίσγετο μειλιχίοισιν·
120	ἀλλʼ ὁπότʼ ἀνθρώπων μεγάλας πλήσαιτο κολώνας, 
121	ἠπείλει δὴ ἔπειτα καθαπτομένη κακότητος,
122	οὐδʼ ἔτʼ ἔφη εἰσωπὸς ἐλεύσεσθαι καλέουσιν·
123	"οἵην χρύσειοι πατέρες γενεὴν ἐλίποντο
124	χειροτέρην· ὑμεῖς δὲ κακώτερα τεξείεσθε.
125	καὶ δή που πόλεμοι, καὶ δὴ καὶ ἀνάρσιον αἷμα 
126	ἔσσεται ἀνθρώποισι, κακὸν δʼ ἐπικείσεται ἄλγος."
127	ὣς εἰποῦσʼ ὀρέων ἐπεμαίετο, τοὺς δʼ ἄρα λαοὺς
128	εἰς αὐτὴν ἔτι πάντας ἐλίμπανε παπταίνοντας.
129	ἀλλʼ ὅτε δὴ κἀκεῖνοι ἐτέθνασαν, οἱ δʼ ἐγένοντο,
130	χαλκείη γενεή, προτέρων ὀλοώτεροι ἄνδρες, 
131	οἳ πρῶτοι κακόεργον ἐχαλκεύσαντο μάχαιραν
132	εἰνοδίην, πρῶτοι δὲ βοῶν ἐπάσαντʼ ἀροτήρων,
133	καὶ τότε μισήσασα Δίκη κείνων γένος ἀνδρῶν
134	ἔπταθʼ ὑπουρανίη· ταύτην δʼ ἄρα νάσσατο χώρην,
135	ἧχί περ ἐννυχίη ἔτι φαίνεται ἀνθρώποισιν 
136	παρθένος, ἐγγὺς ἐοῦσα πολυσκέπτοιο Βοώτεω.
137	τῆς ὑπὲρ ἀμφοτέρων ὤμων εἱλίσσεται ἀστὴρ
138	[δεξιτερῇ πτέρυγι· Προτρυγητὴρ δʼ αὖτε καλεῖται·] ACM; but not translated by Germ. or Avienus. 
139	τόσσος μὲν μεγέθει, τοίῃ δʼ ἐγκείμενος αἴγλῃ,
140	οἷος καὶ μεγάλης οὐρὴν ὑποφαίνεται Ἄρκτου. 
141	δεινὴ γὰρ κείνη, δεινοὶ δέ οἱ ἐγγύθεν εἰσὶν
142	ἀστέρες· οὐκ ἂν τούς γε ἰδὼν ἐπιτεκμήραιο
142a	[οἵ μιν πᾶσαν ὄπισθεν ἑλισσόμενοι τυπόωσιν,] Read only in later MSS. Cf. v. 171. 
143	οἷός οἱ πρὸ ποδῶν φέρεται καλός τε μέγας τε
144	εἷς μὲυ ὑπωμαίων, εἷς δʼ ἰξυόθεν κατιόντων,
145	ἄλλος δʼ οὐραίοις ὑπὸ γούνασιν· ἀλλʼ ἄρα πάντες 
146	ἁπλόοι ἄλλοθεν ἄλλος ἀνωνυμίῃ φορέονται.
147	Κραιὶ δέ οἱ Δίδυμοι , μέσσῃ δʼ ὕπο κάρκινος ἐστίν·
148	ποσσὶ δʼ ὀπισθοτέροισι λέων ὕπο καλὰ φαείνει.
149	ἔνθα μὲν ἠελίοιο θερείταταί εἰσι κέλευθοι·
150	αἱ δέ που ἀσταχύων κενεαὶ φαίνονται ἄρουραι 
151	ἠελίου τὰ πρῶτα συνερχομένοιο Λέοντι.
152	τῆμος καὶ κελάδοντες ἐτησίαι εὐρέϊ πόντῳ
153	ἀθρόοι ἐμπίπτουσιν, ὁ δὲ πλόος οὐκέτι κώπαις
154	ὥριος. εὐρεῖαί μοι ἀρέσκοιεν τότε νῆες,
155	εἰς ἄνεμον δὲ τὰ πηδὰ κυβερνητῆρες ἔχοιεν. 
156	εἰ δέ τοι ἡνίοχον τε καὶ ἀστέρας Ἡνιόχοιο
157	σκέπτεσθαι δοκέει, καί τοι φάτις ἤλυθεν αἰγός 
158	αὐτῆς ἠδʼ Ἐρίφων , οἵ τʼ εἰν ἁλὶ πορφυρούσῃ
159	πολλάκις ἐσκέψαντο κεδαιομένους ἀνθρώπους,
160	αὐτὸν μέν μιν ἅπαντα μέγαν Διδύμων ἐπὶ λαιὰ 
161	κεκλιμένον δήεις· Ἑλίκης δέ οἱ ἄκρα κάρηνα
162	ἀντία δινεύει. σκαιῷ δʼ ἐπελήλαται ὤμῳ
163	αἲξ ἱερή, τὴν μέν τε λόγος Διὶ μαζὸν ἐπτσχεῖν,
164	Ὠλενίην δέ μιν Αἶγα Διὸς καλέουσʼ ὑποφῆται.
165	ἀλλʼ ἡ μὲν πολλή τε καὶ ἀγλαή· οἱ δέ οἱ αὐτοῦ 
166	λεπτὰ φαείνονται Ἔριφοι καρπὸν κάτα χειρός.
167	πὰρ ποσὶ δʼ Ἡνιόχου κεραὸν πεπτηότα Ταῦρον 
168	μαίεσθαι. τὰ δέ οἱ μάλʼ έοικότα σήματα κεῖται·
169	τοίη οἱ κεφαλὴ διακέκριται· οὐδέ τις ἄλλῳ
170	σήματι τεκμήραιτο κάρη βοός, οἷά μιν αὐτοὶ 
171	ἀστέρες ἀμφοτέρωθεν ἑλισσόμενοι τυπόωσιν.
172	καὶ λίην κείνων ὄνομʼ εἴρεται, οὐδέ τοι αὕτως
173	νήκουστοι Ὑάδες . ταὶ μέν ῥʼ ἐπὶ παντὶ μετώπῳ
174	Ταύρου βεβλέαται· λαιοῦ δὲ κεράατος ἄκρον
175	καὶ πόδα δεξιτερὸν παρακειμένου Ἡνιόχοιο 
176	εἷς ἀστὴρ ἐπέχει· συνεληλάμενοι δὲ φέρονται,
177	ἀλλʼ αἰεὶ Ταῦρος προφερέστερος Ἡνιόχοιο
178	εἰς ἑτέρην καταβῆναι, ὁμηλυσίῃ περ ἀνελθών.
179	Οὐδʼ ἄρα Κηφῆος μογερὸν γένος Ἰασίδαο
180	αὕτως ἄρρητον κατακείσεται· ἀλλʼ ἄρα καὶ τῶν 
181	οὐρανὸν εἰς ὄνομʼ ἦλθεν, ἐπεὶ Διὸς ἐγγύθεν ἦσαν.
182	αὐτὸς μὲν κατόπτσθεν ἐὼν Κυνοσουρίδος Ἄρκτου
183	Κηφεὺς ἀμφοτέρας χεῖρας τανύοντι ἐοικώς·
184	ἴση οἱ στάθμη νεάτης ἀποτείνεται οὐρῆς
185	ἐς πόδας ἀμφοτέρους, ὅσση ποδὸς ἐς πόδα τείνει. 
186	αὐτὰρ ἀπὸ ζὠνης ὀλίγον κε μεταβλέψειας
187	πρώτης ἱέμενος καμπῆς μεγάλοιο Δράκοντος.
188	τοῦ δʼ ἄρα δαιμονίη προκυλίνδεται οὐ μάλα πολλὴ
189	νυκτὶ φαεινομένη παμμήνιδι Κασσιέπεια ·
190	οὐ γάρ μιν πολλοὶ καὶ ἐπημοιβοὶ γανόωσιν 
191	ἀστέρες, οἵ μιν πᾶσαν ἐπιρρήδην στιχόωσιν.
192	οἵῃ δὲ κληῖδι θύρην ἔντοσθʼ ἀραρυῖαν
193	δικλίδʼ ἐπτπλήσσοντες ἀνακρούουσιν ὀχῆας, οἵην...ὀχῆες ACM. 
194	τοῖοί οἱ μουνὰξ ὑποκείμενοι ἰνδάλλονται
195	ἀστέρες. ἡ δʼ αὕτως ὀλίγων ἀποτείνεται ὤμων 
196	ὀργυιήν. φαίης κεν ἀνιάξειν ἐπὶ παιδί.
197	αὐτοῦ γὰρ κἀκεῖνο κυλίνδεται αἰνὸν ἄγαλμα
198	Ἀνδρομέδης ὑπὸ μητρὶ κεκασμένον. οὔ σε μάλʼ οἴω
199	νύκτα περισκέψασθαι, ἵνʼ αὐτίκα μᾶλλον ἴδηαι·
200	τοίη οἱ κεφαλή, τοῖοι δέ οἱ ἀμφοτέρωθεν 
201	ὦμοι καὶ πόδες ἀκρότατοι καὶ ζώματα πάντα.
202	ἀλλʼ ἔμπης κἀκεῖθι διωλενίη τετάνυσται,
203	δεσμὰ δέ οἱ κεῖται καὶ ἐν οὐρανῷ· αἱ δʼ ἀνέχονται
204	αὐτοῦ πεπταμέναι πάντʼ ἤματα χεῖρες ἐκεῖναι.
205	Ἀλλʼ ἄρα οἱ καὶ κρατὶ πέλωρ ἐπελήλαται ἵππος 
206	γαστέρι νειαίρῃ· ξυνὸς δʼ ἐπιλάμπεται ἀστὴρ
207	τοῦ μὲν ἐπʼ ὀμφαλίῳ, τῆς δʼ ἐσχατόωντι καρήνῳ.
208	οἱ δʼ ἄρʼ ἔτι τρεῖς ἄλλοι ἐπὶ πλευράς τε καὶ ὤμους
209	ἵππου δεικανόωσι διασταδὸν ἶσα πέλεθρα,
210	καλοὶ καὶ μεγάλοι· κεφαλὴ δέ οἱ οὐδὲν ὁμοίη, 
211	οὐδʼ αὐχὴν δολιχός περ ἐών. ἀτὰρ ἔσχατος ἀστὴρ
212	αἰθομένης γένυος καί κεν προτέροις ἐρίσειεν
213	τέτρασιν, οἵ μιν ἔχουσι περίσκεπτοι μάλʼ ἐόντες.
214	οὐδʼ ὅ γε τετράπος ἐστἰν· ἀπʼ ὀμφαλίοιο γὰρ ἄκρου
215	μεσσόθεν ἡμιτελὴς περιτέλλεται ἱερὸς Ἵππος. 
216	κεῖνον δὴ καί φασι καθʼ ὑψηλοῦ Ἑλικῶνος
217	καλὸν ὕδωρ ἀγαγεῖν εὐαλδέος Ἱππουκρήνης.
218	οὐ γάρ πω Ἑλικὼν ἄκρος κατελείβετο πηγαῖς,
219	ἀλλʼ Ἵππος μιν ἔτυψε· τὸ δʼ ἀθρόον αὐτόθεν ὕδωρ
220	ἐξέχυτο πληγῇ προτέρου ποδός· οἱ δὲ νομῆες 
221	πρῶτοι κεῖνο ποτὸν διεφήμισαν Ἱππουκρήνην.
222	ἀλλὰ τὸ μὲν πέτρης ἀπολείβεται, οὐδέ ποτʼ αὐτὸ
223	Θεσπιέων ἀνδρῶν ἐκὰς ὄψεαι· αὐτὰρ ὁ Ἵππος
224	ἐν Διὸς εἰλεῖται καί τοι πάρα θηήσασθαι.
225	αὐτοῦ καὶ Κριοῖο θοώταταί εἰσι κέλευθοι, 
226	ὅς ῥά τε καὶ μήκιστα διωκόμενος περὶ κύκλα
227	οὐδὲν ἀφαυρότερον τροχάει Κυνοσουρίδος Ἄρκτου,
228	αὐτὸς μὲν νωθὴς καὶ ἀνάστερος οἷα σελήνῃ
229	σκέψασθαι, ζώνῃ δʼ ἂν ὅμως ἐπιτεκμήραιο
230	Ἀνδρομέδης· ὀλίγον γὰρ ὑπʼ αὐτὴν ἐστήρικται. 
231	μεσσόθι δὲ τρίβει μέγαν οὐρανόν, ἧχί περ ἄκραι
232	χηλαὶ καὶ ζώνη περιτέλλεται Ὠρίωνος.
233	ἔστι δέ τοι καὶ ἔτʼ ἄλλο τετυγμένον ἐγγύθι σῆμα
234	νειόθεν Ἀνδρομέδης, τὸ δʼ ἐπὶ τρισὶν ἐστάθμηται
235	Δελτωτόν πλευρῇσιν, ἰσαιομένῃσιν ἐοικὸς 
236	ἀμφοτέρῃς· ἡ δʼ οὔτι τόση, μάλα δʼ ἐστὶν ἑτοίμη
237	εὑρέσθαι· περὶ γὰρ πολέων εὐάστερός ἐστιν.
238	τῶν ὀλίγον Κριοῦ νοτιώτεροι ἀστέρες εἰσίν.
239	οἱ δʼ ἄρʼ ἔτι προτέρω, ἔτι δʼ ἐν προμολῇσι νότοιο,
240	ἰχθύες . ἀλλʼ αἰεὶ ἕτερος προφερέστερος ἄλλου, 
241	καὶ μᾶλλον βορέαο νέον κατιόντος ἀκούει.
242	ἀμφοτέρων δέ σφεων ἀποτείνεται ἠΰτε δεσμὰ
243	οὐραίων ἑκάτερθεν ἐπισχερὼ εἰς ἓν ἰόντων.
244	καὶ τὰ μὲν εἷς ἀστὴρ ἐπέχει καλός τε μέγας τε,
245	ὅν ῥά τε καὶ σύνδεσμον ὑπούραιον καλέουσιν. 
246	Ἀνδρομέδης δέ τοι ὦμος ἀριστερὸς Ἰχθύος ἔστω
247	σῆμα βορειοτέρου· μάλα γάρ νύ οἱ ἐγγύθεν ἐστίν.
248	ἀμφότεροι δὲ πόδες γαμβροῦ ἐπισημαίνοιεν
249	Περσέος , οἵ ῥά οἱ αἰὲν ἐπωμάδιοι φορέονται.
250	αὐτάρ ὅ γʼ ἐν βορέω φέρεται περιμήκετος ἄλλων. 
251	καί οἱ δεξιτερὴ μὲν ἐπὶ κλισμὸν τετάνυσται
252	πενθερίου δίφροιο· τὰ δʼ ἐν ποσὶν οἷα διώκων
253	ἴχνια μηκύνει κεκονιμένος ἐν Διὶ πατρί.
254	ἄγχι δέ οἱ σκαιῆς ἐπιγουνίδος ἤλιθα πᾶσαι
255	Πληϊάδες φορέονται. ὁ δʼ οὐ μάλα πολλὸς ἁπάσας 
256	χῶρος ἔχει, καὶ δʼ αὐταὶ ἐπισκέψασθαι ἀφαυραί.
257	ἑπτάποροι δὴ ταί γε μετʼ ἀνθρώπους ὑδέονται,
258	ἓξ οἶαί περ ἐοῦσαι ἐπόψιαι ὀφθαλμοῖσιν.
259	οὐ μέν πως ἀπόλωλεν ἀπευθὴς ἐκ Διὸς ἀστήρ,
260	ἐξ αὗ καὶ γενεῆθεν ἀκούομεν, ἀλλὰ μάλʼ αὕτως 
261	εἴρεται. ἑπτὰ δʼ ἐκεῖναι ἐπιρρήδην καλέονται
262	Ἀλκυόνη Μερόπη τε Κελαινώ τʼ Ἠλέκτρη τε
263	καὶ Στερόπη καὶ Τηϋγέτη καὶ πότνια Μαῖα.
264	αἱ μὲν ὁμῶς ὀλίγαι καὶ ἀφεγγέες, ἀλλʼ ὀνομασταὶ
265	ἦρι καὶ ἑσπέριαι, Ζεὺς δʼ αἴτιος, εἱλίσσονται, 
266	ὅ σφισι καὶ θέρεος καὶ χείματος ἀρχομένοιο
267	σημαίνειν ἐκέλευσεν ἐπερχομένου τʼ ἀρότοιο.
268	καὶ χέλυς , ἥτʼ ὀλίγη· τὴν δʼ ἆρʼ ἔτι καὶ παρὰ λίκνῳ
269	Ἑρμείης ἐτόρησε, λύρην δέ μιν εἶπε λέγεσθαι.
270	κὰδ δʼ ἔθετο προπάροιθεν ἀπευθέος Εἰδώλοιο 
271	οὐρανὸν εἰσαγαγών. τὸ δʼ ἐπὶ σκελέεσσι πέτηλον
272	γούνατί οἱ σκαιῷ πελάει· κεφαλή γε μὲν ἄκρη
273	ἀντιπέρην Ὄρνιθος ἑλίσσεται· ἡ δὲ μεσηγὺ
274	ὀρνιθέης κεφαλῆς καὶ γούνατος ἐστήρικται.
275	ἦτοι γὰρ καὶ Ζηνὶ παρατρέχει αἰόλος ὄρνις . 
276	ἀλλʼ ὁ μὲν ἠερόεις, τὰ δέ οἱ ἔπι τετρήχυνται
277	ἀστράσιν οὔτι λίην μεγάλοις, ἀτὰρ οὐ μὲν ἀφαυροῖς.
278	αὐτὰρ ὅ γʼ εὐδιόωντι ποτὴν ὄρνιθι ἐοικὼς
279	οὔριος εἰς ἑτέρην φέρεται, κατὰ δεξιὰ χειρὸς
280	Κηφείης ταρσοῖο τὰ δεξιὰ πείρατα τείνων, 
281	λαιῇ δὲ πτέρυγι σκαρθμὸς παρακέκλιται Ἵππου.
282	τὸν δὲ μετασκαίροντα δύʼ Ἰχθύες ἀμφινέμονται
283	ἵππον· πὰρ δʼ ἄρα οἱ κεφαλῇ χεὶρ Ὑδροχόοιο 
284	δεξιτερὴ τετάνυσθʼ· ὁ δʼ ὀπίστερος Αἰγοκερῆος
285	τέλλεται. αὐτὰρ ὅ γε πρότερος καὶ νειόθι μᾶλλον 
286	κέκλιται αἰγόκερως , ἵνα τε τρέπετʼ ἠελίου ἴς.
287	μὴ κείνῳ ἐνὶ μηνὶ περικλύζοιο θαλάσσῃ
288	πεπταμένῳ πελάγει κεχρημένος. οὔτε κεν ἠοῖ
289	πολλὴν πειρήνειας, ἐπεὶ ταχινώταταί εἰσιν·
290	οὔτʼ ἄν τοι νυκτὸς πεφοβημένῳ ἐγγύθεν ἠὼς 
291	ἔλθοι καὶ μάλα πολλὰ βοωμένῳ. οἱ δʼ ἀλεγεινοὶ
292	τῆμος ἐπιρρήσσουσι νότοι, ὁπότʼ Αἰγοκερῆϊ
293	συμφέρετʼ ἠέλιος· τότε δέ κρύος ἐκ Διός ἐστιν
294	ναύτῃ μαλκιόωντι κακώτερον. ἀλλὰ καὶ ἔμπης
295	ἤδη πάντʼ ἐνιαυτὸν ὑπὸ στείρῃσι θάλασσα 
296	πορφύρει· ἴκελοι δὲ κολυμβίσιν αἰθυίῃσιν
297	πολλάκις ἐκ νηῶν πέλαγος περιπαπταίνοντες
298	ἥμεθʼ ἐπʼ αἰγιαλοὺς τετραμμένοι· οἱ δʼ ἔτι πόρσω
299	κλύζονται· ὀλίγον δὲ διὰ ξύλον Ἄϊδʼ ἐρύκει.
300	καὶ δʼ ἄν ἐπὶ ἔτι C; read ἔτι προτέρω? προτέρῳ γε, θαλάσσῃ πολλὰ πεπονθώς, 
301	τόξον ὅτʼ ἠέλιος καίει καὶ ῥύτορα Τόξου,
302	ἑσπέριος κατάγοιο, πεποιθὼς οὐκέτι νυκτί.
303	σῆμα δέ τοι κείνης ὥρης καὶ μηνὸς ἐκείνου
304	σκορπίος ἀντέλλων εἴη πυμάτης ἐπὶ νυκτός.
305	ἤτοι γὰρ μέγα τόξον ἀνέλκεται ἐγγύθι κέντρου 
306	τοξευτὴς · ὀλίγον δὲ παροίτερος ἵσταται αὐτοῦ
307	σκορπίος ἀντέλλων, ὁ δʼ ἀνέρχεται αὐτίκα μᾶλλον.
308	τῆμος καὶ κεφαλὴ Κυνοσουρίδος ἀκρόθι νυκτὸς
309	ὕψι μάλα τροχάει, ὁ δὲ δύεται ἠῶθι πρὸ
310	ἀθρόος Ὠρίων, Κηφεὺς δʼ ἀπὸ χειρὸς ἐπʼ ἰξύν. 
311	ἔστι δέ τις προτέρω βεβλημένος ἄλλος ὀϊστὸς 
312	αὐτός ἄτερ τόξου· ὁ δέ οἱ παραπέπταται Ὄρνις
313	ἀσσότερον βορέω. σχεδόθεν δέ οἱ ἄλλος ἄηται
314	οὐ τόσσος μεγέθει, χαλεπός γε μὲν ἐξ ἁλὸς ἐλθεῖν
315	νυκτὸς ἀπερχομένης· καί μιν καλέουσιν ἄητον . 
316	δελφὶς δʼ, οὐ μάλα πολλός, ἐπιτρέχει Αἰγοκερῆϊ
317	μεσσόθεν ἠερόεις· τὰ δέ οἱ περὶ τέσσαρα κεῖται
318	γλήνεα, παρβολάδην δύο πὰρ δύο πεπτηῶτα.
319	καὶ τὰ μὲν οὖν βορέω καὶ ἀλήσιος ἠελίοιο
320	μεσσηγὺς κέχυται· τὰ δὲ νειόθι τέλλεται ἄλλα 
321	πολλὰ μεταξὺ νότοιο καὶ ἠελίοιο κελεύθου.
322	λοξὸς μὲν Ταύροιο τομῆ ὑποκέκλιται αὐτὸς
323	Ὠρίων . μὴ κεῖνον ὅτις καθαρῇ ἐνὶ νυκτὶ
324	ὑψοῦ πεπτηῶτα παρέρχεται ἄλλα πεποίθοι
325	οὐρανὸν εἰσανιδὼν προφερέστερα θηήσασθαι. 
326	τοῖός οἱ καὶ φρουρὸς ἀειρομένῳ ὑπὸ νώτῳ
327	φαίνεται ἀμφοτέροισι κύων ὑπὸ ποσσὶ βεβηκώς,
328	ποικίλος, ἀλλʼ οὐ πάντα πεφασμένος· ἀλλὰ κατʼ αὐτὴν
329	γαστέρα κυάνεος περιτέλλεται, ἡ δέ αἱ ἄκρη
330	ἀστέρι βέβληται δεινὴ γένυς, ὅς ῥα μάλιστα 
331	ὀξέα σειριάει· καί μιν καλέουσʼ ἄνθρωποι
332	Σείριον . οὐκέτι κεῖνον ἅμʼ ἠελίῳ ἀνιόντα
333	φυταλιαὶ ψεύδονται ἀναλδέα φυλλιόωσαι.
334	ῥεῖα γάρ οὖν ἔκρινε διὰ στίχας ὀξὺς ἀΐξας,
335	καὶ τὰ μὲν ἔρρωσεν, τῶν δὲ φλόον ὤλεσε πάντα. 
336	κείνου καὶ κατιόντος ἀκούομεν· οἱ δὲ δὴ ἄλλοι
337	σῆμʼ ἔμεναι μελέεσσιν ἐλαφρότεροι περίκεινται.
338	ποσσὶν δʼ Ὠρίωνος ὑπʼ ἀμφοτέροισι λαγῳός 
339	ἐμμενές ἤματα πάντα διώκεται. αὐτὰρ ὅ γʼ αἰεὶ
340	Σείριος ἐξόπιθεν φέρεται μετιόντι ἐοικώς, 
341	καί οἱ ἐπαντέλλει, καί μιν κατιόντα δοκεύει.
342	ἡ δὲ Κυνὸς μεγάλοιο κατʼ οὐρὴν ἕλκεται ἀργῷ 
343	πρυμνόθεν· οὐ γὰρ τῇ γε κατὰ χρέος εἰσὶ κέλευθοι,
344	ἀλλʼ ὄπιθεν φέρεται τετραμμένη, οἷα καὶ αὐταὶ
345	νῆες, ὅτʼ ἤδη ναῦται ἐπιστρέψωσι κορώνην 
346	ὅρμον ἐσερχόμενοι· τὴν δʼ αὐτίκα πᾶς ἀνακόπτει
347	νῆα, παλιρροθίη δὲ καθάπτεται ἠπείροιο·
348	ὥς ἥ γε πρύμνηθεν Ἰησονὶς ἕλκεται Ἀργώ.
349	καὶ τὰ μὲν ἠερίη καὶ ἀνάστερος ἄχρι παρʼ αὐτὸν
350	ἱστὸν ἀπὸ πρώρης φέρεται, τὰ δὲ πᾶσα φαεινή. 
351	καί οἱ πηδάλιον κεχαλασμένον ἐστήρικται
352	ποσσὶν ὑπʼ οὐραίοισι Κυνὸς προπάροιθεν ἰόντος.
353	τὴν δὲ καί οὐκ ὀλίγον περ ἀπόπροθι πεπτηυῖαν
354	Ἀνδρομέδην μέγα κῆτος ἐπερχόμενον κατεπείγει.
355	ἡ μὲν γὰρ Θρήϊκος ὑπὸ πνοιῇ βορέαο 
356	κεκλιμένη φέρεται, τὸ δέ οἱ νότος ἐχθρὸν ἀγινεῖ
357	κῆτος, ὑπὸ Κριῷ τε καὶ Ἰχθύσιν ἀμφοτέροισιν,
358	βαιὸν ὑπὲρ Ποταμοῦ βεβλημένον ἀστερόεντος.
359	οἶον γὰρ κἀκεῖνο θεῶν ὑπό ποσσὶ φορεῖται
360	λείψανον Ἠριδανοῖο , πολυκλαύτου ποταμοῖο. 
361	καὶ τὸ μὲν Ὠρίωνος ὑπὸ σκαιὸν πόδα τείνει·
362	δεσμοὶ δʼ οὐραῖοι, τοῖς Ἰχθύες ἄκροι ἔχονται,
363	ἄμφω συμφορέονται ἀπʼ οὐραίων κατιόντες·
364	Κητείης δʼ ὄπιθεν λοφίης ἐπιμὶξ φορέονται
365	εἰς ἓν ἐλαυνόμενοι· ἑνὶ δʼ ἀστέρι πειραίνονται 
366	κήτεος, ὃς κείνου πρώτῃ ἐπίκειται ἀκάνθῃ.
367	οἱ δʼ ὀλίγῳ μέτρῳ ὀλίγῃ δʼ ἐγκείμενοι αἴγλῃ
368	μεσσόθι πηδαλίου καὶ Κήτεος εἱλίσσονται,
369	γλαυκοῦ πεπτηῶτες ὑπὸ πλευρῇσι Λαγωοῦ
370	νώνυμοι· οὐ γὰρ τοί γε τετυγμένου εἰδώλοιο 
371	βεβλέαται μελέεσσιν ἐοικότες, οἷά τε πολλὰ
372	ἑξείης στιχόωντα παρέρχεται αὐτὰ κέλευθα
373	ἀνομένων ἐτέων· τά τις ἀνδρῶν οὐκέτʼ ἐόντων
374	ἐφράσατʼ ἠδʼ ἐνόησεν ἅπαντʼ ὀνομαστὶ καλέσσαι
375	ἤλιθα μορφώσας. οὐ γάρ κʼ ἐδυνήσατο πάντων 
376	οἰόθι κεκριμένων ὄνομʼ εἰπεῖν, οὐδὲ δαῆναι.
377	πολλοὶ γὰρ πάντη, πολέων δʼ ἐπὶ ἶσα πέλονται
378	μέτρα τε καὶ χροιή, πάντες γε μὲν ἀμφιέλικτοι.
379	τῶ καὶ ὁμηγερέας οἱ ἐείσατο ποιήσασθαι
380	ἀστέρας, ὄφρʼ ἐπιτὰξ ἄλλῳ παρακείμενος ἄλλος 
381	εἴδεα σημαίνοιεν. ἄφαρ δʼ ὀνομαστὰ γένοντο
382	ἄστρα, καὶ οὐκέτι νῦν ὑπὸ θαύματι τέλλεται ἀστήρ.
383	ἀλλʼ οἱ μὲν καθαροῖς ἐναρηρότες εἰδώλοισιν
384	φαίνονται· τὰ δʼ ἔνερθε διωκομένοιο Λαγωοῦ
385	πάντα μάλʼ ἠερόεντα καὶ οὐκ ὀνομαστὰ φέρονται. 
386	νειόθι δʼ Αἰγοκερῆος, ὑπὸ πνοιῇσι νότοιο,
387	ἰχθὺς ἐς Κῆτος τετραμμένος αἰωρεῖται
388	οἶος ἀπὸ προτέρων, νοτιον δέ ἑ κικλήσκουσιν.
389	ἄλλοι δέ, σποράδην ὑποκείμενοι Ὑδροχοῆϊ,
390	κήτεος αἰθερίοιο καὶ Ἰχθύος ἠερέθονται 
391	μέσσοι νωχελέες καὶ ἀνώνυμοι· ἐγγύθι δέ σφεων,
392	δεξιτερῆς ἀπὸ χειρὸς ἀγαυοῦ Ὑδροχόοιο,
393	οἵη τίς τʼ ὀλίγη χύσις ὕδατος ἔνθα καὶ ἔνθα
394	σκιδναμένου, χαροποὶ καὶ ἀναλδέες εἱλίσσονται.
395	ἐν δέ σφιν δύο μᾶλλον ἐειδόμενοι φορέονται 
396	ἀστέρες, οὔτε τι πολλὸν ἀπήοροι, οὔτε μάλʼ ἐγγύς·
397	εἷς μὲν ὑπʼ ἀμφοτέροισι ποσὶν καλός τε μέγας τε
398	Ὑδροχόου, ὁ δὲ κυανέου ὑπὸ Κήτεος οὐρῇ.
399	τοὺς πάντας καλέουσιν ὕδωρ . ὀλίγοι γε μὲν ἄλλοι
400	νειόθι Τοξευτῆρος ὑπὸ προτέροισι πόδεσσιν 
401	δινωτοὶ κύκλῳ περιηγέες εἱλίσσονται.
402	αὐτὰρ ὑπʼ αἰθομένῳ κέντρῳ τέραος μεγάλοιο
403	σκορπίου, ἄγχι νότοιο, Θυτήριον αἰωρεῖται.
404	τοῦ δʼ ἤτοι ὀλίγον περ ἐπὶ χρόνον ὑψόθʼ ἐόντος
405	πεύσεαι· ἀντιπέρην γὰρ ἀείρεται Ἀρκτούροιο. 
406	καὶ τῷ μὲν μάλα πάγχυ μετήοροί εἰσι κέλευθοι
407	ἀρκτούρῳ, τὸ δὲ θᾶσσον ὑφʼ ἑσπερίην ἅλα νεῖται.
408	ἀλλʼ ἄρα καὶ περὶ κεῖνο Θυτήριον ἀρχαίη Νύξ,
409	ἀνθρώπων κλαίουσα πόνον, χειμῶνος ἔθηκεν
410	εἰναλίου μέγα σῆμα. κεδαιόμεναι γὰρ ἐκείνῃ 
411	νῆες ἄπο φρενός εἰσι, τὰ δʼ ἄλλοθεν ἄλλα πιφαύσκει
412	δήματʼ, ἐποικτείρουσα πολυρροθίους ἀνθρώπους.
413	τῶ μή μοι πελάγει νεφέων εἰλυμένον ἄλλων
414	εὔχεο μεσσόθι κεῖνο φανήμεναι οὐρανῷ ἄστρον,
415	αὐτὸ μὲν ἀνέφελόν τε καὶ ἀγλαόν, ὕψι δὲ μᾶλλον 
416	κυμαίνοντι νέφει πεπιεσμένον, οἷά τε πολλὰ
417	θλίβετʼ ἀναστέλλοντος ὀπωρινοῦ ἀνέμοιο.
418	πολλάκι γὰρ καὶ τοῦτο νότῳ ἔπι σῆμα τιτύσκει
419	νὺξ αὐτή, μογεροῖσι χαριζομένη ναύτῃσιν.
420	οἱ δʼ εἰ μέν κε πίθωνται ἐναίσιμα σημαινούσῃ, 
421	αἶψά τε κοῦφά τε πάντα καὶ ἄρτια ποιήσωνται,
422	αὐτίκʼ ἐλαφρότερος πέλεται πόνος· εἰ δέ κε νηῒ
423	ὑψόθεν ἐμπλήξῃ δεινὴ ἀνέμοιο θύελλα
424	αὕτως ἀπρόφατος, τὰ δὲ λαίφεα πάντα ταράξῃ,
425	ἄλλοτε μὲν καὶ πάμπαν ὑπόβρυχα ναυτίλλονται, 
426	ἄλλοτε δʼ, αἴ κε Διὸς παρανισσομένοιο τύχωσιν
427	εὐχόμενοι, βορέω δὲ παραστράψῃ ἀνέμου ἴς,
428	πολλὰ μάλʼ ὀτλήσαντες ὅμως πάλιν ἐσκέψαντο
429	ἀλλήλους ἐπὶ νηΐ. νότον δʼ ἐπὶ σήματι τούτῳ
430	δείδιθι, μέχρι βορῆος ἀπαστράψαντος ἴδηαι. 
431	εἰ δέ κεν ἑσπερίης μὲν ἁλὸς κενταψποψ ἀπείη
432	ὦμος ὅσον προτέρης, ὀλίγη δέ μιν εἰλύοι ἀχλὺς
433	αὐτόν, ἀτὰρ μετόπισθεν ἐοικότα σήματα τεύχοι
434	νὺξ ἐπὶ παμφανόωντι Θυτηρίῳ, οὔ σε μάλα χρὴ
435	ἐς νότον ἀλλʼ εὔροιο περισκοπέειν ἀνέμοιο. 
436	δήεις δʼ ἄστρον ἐκεῖνο δύω ὑποκείμενον ἄλλοις·
437	τοῦ γάρ τοι τὰ μὲν ἀνδρὶ ἐοικότα νειόθι κεῖται
438	σκορπίου, ἱππούραια δʼ ὑπὸ σφίσι Χηλαὶ ἔχουσιν.
439	αὐτὰρ ὁ δεξιτερὴν αἰεὶ τανύοντι ἔοικεν
440	ἀντία δινωτοῖο Θυτηρίου, ἐν δέ οἱ ἀπρὶξ 
441	ἄλλο μάλʼ ἐσφήκωται ἐληλάμενον διὰ χειρὸς
442	θηρίον · ὣς γάρ μιν πρότεροι ἐπεφημίξαντο.
443	ἀλλʼ ἔτι γάρ τε καὶ ἄλλο περαιόθεν ἕλκεται ἄστρον·
444	ὕδρην μιν καλέουσι, τὸ δὲ ζώοντι ἐοικὸς
445	ἠνεκὲς εἰλεῖται· καί οἱ κεφαλὴ ὑπὸ μέσσον 
446	καρκίνον ἱκνεῖται, σπείρη δʼ ὑπὸ σῶμα Λέοντος,
447	οὐρὴ δὲ κρέμαται ὑπὲρ αὐτοῦ Κενταύροιο.
448	μέσσῃ δὲ σπείρῃ κρητὴρ , πυμάτῃ δʼ ἐπίκειται
449	εἴδωλον κόρακος σπείρην κόπτοντι ἐοικός.
450	καὶ μὴν καὶ προκύων Διδύμοις ὕπο καλὰ φαείνει. 
451	ταῦτά κε θηήσαιο παρερχομένων ἐνιαυτῶν
452	ἑξείης παλίνωρα· τὰ γὰρ καὶ πάντα μάλʼ αὕτως
453	οὐρανῷ εὖ ἐνάρηρεν ἀγάλματα νυκτὸς ἰούσης.
454	οἱ δʼ ἐπιμὶξ ἄλλοι πέντʼ ἀστέρες, οὐδὲν ὁμοῖοι,
455	παντόθεν εἰδώλων δυοκαίδεκα δινεύονται. 
456	οὐκ ἂν ἔτʼ εἰς ἄλλους ὁρόων ἐπιτεκμήραιο
457	κείνους ἧχι κέονται· ἐπεὶ πάντες μετανάσται,
458	μακροὶ δέ σφεων εἰσὶν ἑλισσομένων ἐνιαυτοί,
459	μακρὰ δὲ σήματα κεῖται ἀπόπροθεν εἰς ἓν ἰόντων.
460	οὐδʼ ἔτι θαρσαλέος κείνων ἐγώ· ἄρκιος εἴην 
461	ἀπλανέων τά τε κύκλα τά τʼ αἰθέρι σήματʼ ἐνισπεῖν.
462	ἦτοι μὲν τά γε κεῖται ἀλίγκια δινωτοῖσιν
463	τέσσαρα, τῶν κε μάλιστα πόθη ὄφελός τε γένοιτο
464	μέτρα περισκοπέοντι κατανομένων ἐνιαυτῶν.
465	σήματα δʼ εὖ μάλα πᾶσιν ἐπιρρήδην περίκειται 
466	πολλά τε καὶ σχεδόθεν πάντη συνεεργμένα πάντα.
467	αὐτοὶ δʼ ἀπλανέες καὶ ἀρηρότες ἀλλήλοισιν
468	πάντες· ἀτὰρ μέτρῳ γε δύω δυσὶν ἀντιφέρονται.
469	εἴ ποτέ τοι νυκτὸς καθαρῆς, ὅτε πάντας ἀγαυοὺς
470	ἀστέρας ἀνθρώποις ἐπιδείκνυται οὐρανίη Νύξ, 
471	οὐδέ τις ἀδρανέων φέρεται διχόμηνι σελήνῃ,
472	ἀλλὰ τά γε κνέφαος διαφαίνεται ὀξέα πάντα—
473	εἴ ποτέ τοι τημόσδε περὶ φρένας ἵκετο θαῦμα,
474	σκεψαμένῳ πάντη κεκεασμένον εὐρέϊ κύκλῳ
475	οὐρανόν, ἢ καί τίς τοι ἐπιστὰς ἄλλος ἔδειξεν 
476	κεῖνο περιγληνὲς τροχαλόν, γάλα μιν καλέουσιν·
477	τῷ δʼ ἤτοι χροιὴν μὲν ἀλίγκιος οὐκέτι κύκλος
478	δινεῖται, τὰ δὲ μέτρα τόσοι πισύρων περ ἐόντων
479	οἱ δύο, τοὶ δέ σφεων μέγα μείονες εἱλίσσονται.
480	τῶν ὁ μὲν ἐγγύθεν ἐστὶ κατερχομένου βορέαο. 
481	ἐν δέ οἱ ἀμφότεραι κεφαλαὶ Διδύμων φορέονται,
482	ἐν δέ τε γούνατα κεῖται ἀρηρότος Ἡνιόχοιο,
483	λαιὴ δὲ κνήμη καὶ ἀριστερὸς ὦμος ἐπʼ αὐτῷ
484	Περσέος, Ἀνδρομέδης δὲ μέσην ἀγκῶνος ὕπερθεν
485	δεξιτερὴν ἐπέχει· τὸ μέν οἱ θέναρ ὑψόθι κεῖται, 
486	ἀσσότερον βορέαο, νότῳ δʼ ἐπικέκλιται ἀγκών·
487	ὁπλαὶ δʼ Ἵππειοι, καὶ ὑπαύχενον Ὀρνίθειον
488	ἄκρῃ σὺν κεφαλῇ, καλοί τʼ Ὀφιούχεοι ὦμοι,
489	αὐτὸν δινεύονται ἐληλάμενοι περὶ κύκλον·
490	ἡ δʼ ὀλίγον φέρεται νοτιωτέρη, οὐδʼ ἐπιβάλλει, 
491	παρθένος· ἀλλὰ Λέων καὶ Καρκίνος· οἱ μέν ἄρʼ ἄμφω
492	ἑξείης κέαται βεβλημένοι, αὐτὰρ ὁ κύκλος
493	τὸν μὲν ὑπὸ στῆθος καὶ γαστέρα μέχρι παρʼ αἰδῶ
494	τέμνει, τὸν δὲ διηνεκέως ὑπένερθε χελείου
495	καρκίνον, ἧχι μάλιστα διχαιόμενόν κε νοήσαις 
496	ὀρθόν, ἵνʼ ὀφθαλμοὶ κύκλου ἑκάτερθεν ἴοιεν.
497	τοῦ μέν, ὅσον τε μάλιστα, διʼ ὀκτὼ μετρηθέντος,
498	πέντε μὲν ἔνδια στρέφεται καθʼ ὑκέρτερα γαίης,
499	τὰ τρία δʼ ἐν περάτῃ· θέρεος δέ οἱ ἐν τροπαί εἰσιν.
500	ἀλλʼ ὁ μὲν ἐν βορἐω περὶ Καρκίνον ἐστήρικται. 
501	ἄλλος δʼ ἀντιόωντι νότῳ μέσον Αἰγοκερῆα
502	τέμνει καὶ πόδας Ὑδροχόου καὶ Κήτεος οὐρήν·
503	ἐν δέ οἵ ἐστι Λαγωός· ἀτὰρ Κυνὸς οὐ μάλα πολλὴν
504	αἴνυται, ἀλλʼ ὁπόσην ἐπέχει ποσίν· ἐν δέ οἰ Ἀργώ,
505	καὶ μέγα Κενταύροιο μετάφρενον, ἐν δέ τε κέντρον 
506	σκορπίου, ἐν καὶ Τόξον ἀγαυοῦ Τοξευτῆρος.
507	τὸν πύματον καθαροῖο παρερχόμενος βορέαο
508	ἐς νότον ἠέλιος φέρεται· τρέπεταί γε μὲν αὐτοῦ
509	χειμέριος. καί οἱ τρία μὲν περιτέλλεται ὑψοῦ
510	τῶν ὀκτώ, τὰ δὲ πέντε κατώρυχα δινεύονται. 
511	μεσσόθι δʼ ἀμφοτέρων, ὅσσος πολιοῖο Γάλακτος,
512	γαῖαν ὑποστρέφεται κύκλος διχόωντι ἐοικώς·
513	ἐν δέ οἱ ἤματα νυξὶν ἰσαίεται ἀμφοτέρῃσιν,
514	φθίνοντος θέρεος, τοτὲ δʼ εἴαρος ἱσταμένοιο.
515	σῆμα δέ οἱ Κριὸς Ταύροιό τε γούνατα κεῖται, 
516	κριὸς μὲν κατὰ μῆκος ἐληλάμενος διὰ κύκλου,
517	Ταύρου δὲ σκελέων ὅσση περιφαίνεται ὀκλάξ.
518	ἐν δέ τέ οἱ ζώνη εὐφεγγέος Ὠρίωνος
519	καμπή τʼ αἰθομένης Ὕδρης· ἐνί οἱ καὶ ἐλαφρὸς
520	κρητήρ, ἐν δὲ Κόραξ, ἐνὶ δʼ ἀστέρες οὐ μάλα πολλοὶ 
521	Χηλάων· ἐν τῷ δʼ Ὀφιούχεα γοῦνα φορεῖται.
522	οὐ μὴν Αἰητοῦ ἀπαμείρεται, ἀλλά οἱ ἐγγὺς
523	Ζηνὸς ἀητεῖται μέγας ἄγγελος. ἡ δὲ κατʼ αὐτὸν
524	ἱππείη κεφαλὴ καὶ ὑπαύχενον εἱλίσσονται.
525	τοὺς μὲν παρβολάδην ὀρθοὺς περιβάλλεται ἄξων 
526	μεσσόθι πάντας ἔχων· ὁ δὲ τέτρατος ἐσφήκωται
527	λοξὸς ἐν ἀμφοτέροις, οἵ μίν ῥʼ ἑκάτερθεν ἔχουσιν
528	ἀντιπέρην τροπικοί, μέσσος δέ ἑ μεσσόθι τέμνει.
529	οὔ κεν Ἀθηναίης χειρῶν δεδιδαγμένος ἀνὴρ
530	ἄλλῃ κολλήσαιτο κυλινδόμενα τροχάλεια 
531	τοῖα τε καὶ τόσα πάντα περισφαιρηδὸν ἑλίσσων,
532	ὡς τά γʼ ἐναιθέρια πλαγίῳ συναρηρότα κύκλῳ
533	ἐξ ἠοῦς ἐπὶ νύκτα διώκεται ἤματα πάντα.
534	καὶ τὰ μὲν ἀντέλλει καὶ αὐτίκα νειόθι δύνει
535	πάντα παραβλήδην· μία δέ σφεων ἐστὶν ἑκάστου 
536	ἑξείης ἑκάτερθε κατηλυσίη τʼ ἄνοδός τε.
537	αὐτὰρ ὅ γʼ ὠκεανοῦ τόσσον παραμείβεται ὕδωρ,
538	ὅσσον ἀπʼ Αἰγοκερῆος ἀνερχομένοιο μάλιστα
539	καρκίνον εἰς ἀνιόντα κυλίνδεται· ὅσσον ἁπάντη
540	ἀντέλλων ἐπέχει, τόσσον γε μὲν ἀλλόθι δύνων. 
541	ὅσσον δʼ ὀφθαλμοῖο βολῆς ἀποτέμνεται αὐγή.
542	ἑξάκις ἂν τόσση μιν ὑποδράμοι. αὐτὰρ ἑκάστη
543	ἴση μετρηθεῖσα δύω περιτέμνεται ἄστρα.
544	Ζωΐδιον δέ ἑ κύκλον ἐπίκλησιν καλέουσιν.
545	τῷ ἔνι Καρκίνος ἐστί, Λέων δʼ ἐπὶ τῷ, καὶ ὑπʼ αὐτὸν 
546	παρθένος· αἱ δʼ ἐπί οἱ Χηλαὶ καὶ Σκορπίος αὐτός,
547	Τοξευτής τε καὶ Αἰγόκερως, ἐπὶ δʼ Αἰγοκερῆϊ
548	Ὑδροχόος· δύο δʼ αὐτὸν ὕπʼ Ἰχθύες ἀστερόωνται·
549	τοὺς δὲ μέτα Κριός, Ταῦρός δʼ ἐπὶ τῷ Δίδυμοί τε.
550	ἐν τοῖς ἠέλιος φέρεται δυοκαίδεκα πᾶσιν 
551	πάντʼ ἐνιαυτὸν ἄγων, καί οἱ περὶ τοῦτον ἰόντι
552	κύκλον ἀέξονται πᾶσαι ἐπικάρπιοι ὧραι.
553	τοῦ δʼ ὅσσον κοίλοιο κατʼ ὠκεανοῖο δύηται,
554	τόσσον ὑπὲρ γαίης φέρεται· πάσῃ δʼ ἐπὶ νυκτὶ
555	ἓξ αἰεὶ δύνουσι δυωδεκάδες κύκλοιο, 
556	τόσσαι δʼ ἀντέλλουσι. τόσον δʼ ἐτί μῆκος ἑκάστη
557	νὺξ αἰεὶ τετάνυσται, ὅσον τέ περ ἥμισυ κύκλου
558	ἀρχομένης ἀπὸ νυκτὸς ἀείρεται ὑψόθι γαίης.
559	οὔ κεν ἀπόβλητον δεδοκημένῳ ἤματος εἴη
560	μοιράων σκέπτεσθαι ὅτʼ ἀντέλλῃσιν ἑκάστη· 
561	αἰεὶ γὰρ τάων γε μιῇ συνανέρχεται αὐτὸς
562	ἠέλιος. τὰς δʼ ἄν κε περισκέψαιο μάλιστα
563	εἰς αὐτὰς ὁρόων· ἀτὰρ εἰ νεφέεσσι μέλαιναι
564	γίνοιντʼ ἢ ὄρεος κεκρυμμέναι ἀντέλλοιεν,
565	σήματʼ ἐπερχομένῃσιν ἀρηρότα ποιήσασθαι. 
566	αὐτὸς δʼ ἂν μάλα τοι κεράων ἑκάτερθε διδοίη
567	Ὠκεανός, τά τε πολλὰ περιστρέφεται ἑοῖ αὐτῷ,
568	νειόθεν ὁππῆμος κείνων φορέῃσιν ἑκάστην.
569	οὔ οἱ ἀφαυρότατοι, ὅτε κάρκινος ἀντέλλῃσιν,
570	ἀστέρες ἀμφοτέρωθεν ἑλισσόμενοι περίκεινται, 
571	τοὶ μὲν δύνοντες, τοὶ δʼ ἐξ ἑτέρης ἀνιόντες.
572	σύνει μὲν Στέφανος, δύνει δὲ κατὰ ῥάχιν Ἰχθύς.
573	ἥμισυ μέν κεν ἴδοιο μετήορον, ἥμισυ δʼ ἤδη
574	ἐσχατιαὶ βάλλουσι κατερχομένου Στεφάνοιο.
575	αὐτὰρ ὅ γʼ ἐξόπιθεν τετραμμένος ἄλλα μὲν οὔπω 
576	γαστέρι νειαίρῃ, τὰ δʼ ὑπέρτερα νυκτὶ φορεῖται.
577	τὸν δὲ καὶ εἰς ὤμους κατάγει μογερὸν Ὀφιοῦχον
578	Καρκίνος ἐκ γονάτων, κατάγει δʼ Ὄφιν αὐχένος ἐγγύς.
579	οὐδʼ ἄν ἔτʼ Ἀρκτοφύλαξ εἴη πολὺς ἀμφοτέρωθεν,
580	μείων ἠμάτιος, τὸ δʼ ἐπὶ πλέον ἔννυχος ἤδη. 
581	τέτρασι γὰρ μοίραις ἄμυδις κατιόντα Βοώτην
582	Ὠκεανὸς δέχεται· ὁ δʼ ἐπὴν φάεος κορέσηται,
583	βουλυτῷ ἐπέχει πλεῖον πλεῖον δίχα νυκτὸς ἰούσης,
584	ἦμος ὅτʼ ἠελίοιο κατερχομένοιο δύηται.
585	κεῖναί οἱ καὶ νύκτες ἐπʼ ὀψὲ δύοντι λέγονται. 
586	ὣς οἱ μὲν δύνουσιν, ὁ δʼ ἀντίος, οὐδὲν ἀεικής,
587	ἀλλʼ εὖ μὲν ζώνῃ, εὖ δʼ ἀμφοτέροισι φαεινὸς
588	ὤμοις Ὠρίων, ξίφεός γε μὲν ἶφι πεποιθώς,
589	πάντα φέρων Ποταμόν, κέραος παρατείνεται ἄλλου.
590	ἐρχομένῳ δὲ Λέοντι τὰ μὲν κατὰ πάντα φέρονται 
591	καρκίνῳ ὅσσʼ ἐδύοντο, καὶ Αἰετός. αὐτὰρ ὅ γε Γνὺξ
592	ἥμενος ἄλλα μὲν ἤδη, ἀτὰρ γόνυ καὶ πόσα λαιὸν
593	οὔπω κυμαίνοντος ὑποστρέφει ὠκεανοῖο.
594	ἀντέλλει δʼ Ὕδρης κεφαλὴ χαροπός τε Λαγωὸς
595	καὶ Προκύων πρότεροί τε πόδες Κυνὸς αἰθομένοιο. 
596	οὐ μέν θην ὀλίγους γαίης ὑπὸ νείατα βάλλει
597	παρθένος ἀντέλλουσα. Λύρη τότε Κυλληναίη
598	καὶ Δελφὶς δύνουσι καὶ εὐποίητος Ὀϊστός·
599	σὺν τοῖς Ὄρνιθος πρώτα πτερὰ μέσφα παρʼ αὐτὴν
600	οὐρὴν καὶ Ποταμοῖο παρηορίαι σκιόωνται· 
601	δύνει δʼ Ἱππείη κεφαλή, δύνει δὲ καὶ αὐχήν.
602	ἀντέλλει δʼ Ὕδρη μὲν ἐπὶ πλέον ἄχρι παρʼ αὐτὸν
603	κρητῆρα, φθάμενος δὲ Κύων πόδας αἴνυται ἄλλους,
604	ἕλκων ἐξόπιθεν πρύμνην πολυτειρέος Ἀργοῦς.
605	ἡ δὲ θέει γαίης ἱστὸν διχόωσα κατʼ αὐτόν, 
606	παρθένος ἦμος ἅπασα περαιόθεν ἄρτι γένηται.
607	Οὐδʼ ἄν ἐπερχόμεναι χηλαὶ , καὶ λεπτὰ φάουσαι,
608	ἄφραστοι παρίοιεν, ἐπεὶ μέγα σῆμα Βοώτης
609	ἀθρόος ἀντέλλει βεβολημένος Ἀρκτούροιο.
610	Ἀργὼ δʼ εὖ εὖ Hipparch. cod. L ii. 2. 42. Cf. Cic. Arat. 396 Totaque iam supera fulgens prolabitur Argo ; German. 617 Celsaque puppis habet ; Avien. 1133 iam celso Thessala puppis Aethere subvehitur ; οὐ ACM and schol. μάλα πᾶσα μετήορος ἔσσεται ἤδη· 
611	ἀλλʼ Ὕδρη, κέχυται γὰρ ἐν οὐρανῷ ἤλιθα πολλή,
612	οὐρῆς ἂν δεύοιτο. μόνην δʼ ἐπὶ Χηλαὶ ἄγουσιν
613	δεινὸν ἐφεστηῶτʼ Ὀφιουχέα· τοῦ ἔπειτα 613: A; om. CM. 
614	δεξιτερὴν κνήμην αὐτῆς ἐπιγουνίδος ἄχρις
615	αἰεὶ Γνύξ, αἰεὶ δὲ Λύρῃ παραπεπτηῶτος, 
616	ὅντινα τοῦτον ἄϊστον ὑπουρανίων εἰδώλων
617	ἀμφότερον δύνοντα καὶ ἐξ ἑτέρης ἀνιόντα
618	πολλάκις αὐτονυχεὶ θηεύμεθα. τοῦ μὲν ἄρʼ οἴη
619	κνήμη σὺν Χηλῇσι φαείνεται ἀμφοτέρῃσιν·
620	αὐτὸς δʼ ἐς κεφαλὴν ἔτι που τετραμμένος ἄλλῃ 
621	σκορπίον ἀντέλλοντα μένει καὶ ῥύτορα Τόξου·
622	οἱ γάρ μιν φορέουσιν, ὁ μὲν μέσον ἄλλα τε πάντα,
623	χεῖρα δέ οἱ σκαιἠν κεφαλήν θʼ ἅμα Τόξον ἀγινεῖ.
624	ἀλλʼ ὁ μὲν ὣς τρίχα πάντα καταμελεϊστὶ φορεῖται
625	ἥμισυ δὲ Στεφάνοιο καὶ αὐτὴν ἔσχατον οὐρὴν 
626	Κενταύρου φορέουσιν ἀνερχόμεναι ἔτι Χηλαί.
627	τῆμος ἀποιχομένην κεφαλὴν μέτα δύεται Ἵππος,
628	καὶ προτέρου Ὄρνιθος ἐφέλκεται ἔσχατος οὐρὴ.
629	δύνει δʼ Ἀνδρομέδης κεφαλή· τὸ δέ οἱ μέγα δεῖμα
630	κήτεος ἠερόεις ἐπάγει νότος· ἀντία δʼ αὐτὸς 
631	Κηφεὺς ἐκ βορέω μεγάλῃ ἀνὰ χειρὶ κελεύει.
632	καὶ τὸ μὲν ἐς λοφιὴν τετραμμένον ἄχρι παρʼ αὐτὴν
633	δύνει, ἀτὰρ Κηφεὺς κεφαλῇ καὶ χειρὶ καὶ ὤμῳ.
634	Καμπαὶ δʼ ἄν Ποταμοῖο καὶ αὐτίκʼ ἐπερχομένοιο
635	σκορπίου ἐμπίπτοιεν ἐϋρρόου ὠκεανοῖο· 
636	ὃς καὶ ἐπερχόμενος φοβέει μέγαν Ὠρίωνα.
637	Ἄρτεμις ἱλήκοι· προτέρων λόγος, οἵ μιν ἔφαντο
638	ἑλκῆσαι πέπλοιο, Χίῳ ὅτε θηρία πάντα
639	καρτερὸς Ὠρίων στιβαρῇ ἐπέκοπτε κορύνῃ,
640	θήρης ἀρνύμενος κείνῳ χάριν Οἰνοπίωνι. 
641	ἡ δέ οἱ ἐξαυτῆς ἐπετείλατο θηρίον ἄλλο,
642	νήσου ἀναρρήξασα μέσας ἑκάτερθε κολώνας,
643	σκορπίον, ὅς ῥά μιν οὖτα καὶ ἔκτανε πολλὸν ἐόντα
644	πλειότερος προφανείς, ἐπεὶ Ἄρτεμιν ἤκαχεν αὐτήν.
645	τούνεκα δὴ καί φασι περαιόθεν ἐρχομένοιο 
646	σκορπίου Ὠρίωνα περὶ χθονὸς ἔσχατα φεύγειν.
647	οὐδὲ μέν, Ἀνδρομέδης καὶ Κήτεος ὅσσʼ ἐλέλειπτο,
648	κείνου ἔτʼ ἀντέλλοντος ἀπευθέες, ἀλλʼ ἄρα καὶ τοὶ
649	πανσυδίῃ φεύγουσιν. ὁ δὲ ζώνῃ τότε Κηφεὺς
650	γαῖαν ἐπιξύει, τὰ μὲν ἐς κεφαλὴν μάλα πάντα 
651	βάπτων ὠκεανοῖο, τὰ δʼ οὐ θέμις, ἀλλὰ τά γʼ αὐταὶ
652	ἄρκτοι κωλύουσι, πόδας καὶ γοῦνα καὶ ἰξύν.
653	ἡ δὲ καὶ αὐτὴ παιδὸς ἐπείγεται εἰδώλοιο
654	δειλὴ Κασσιέπεια. τὰ δʼ οὐκέτι οἱ κατὰ κόσμον
655	φαίνεται ἐκ δίφροιο, πόδες καὶ γούναθʼ ὕπερθεν, 
656	ἀλλʼ ἥ γʼ ἐς κεφαλὴν ἴση δύετʼ ἀρνευτῆρι
657	μειρομένη γονάτων, ἐπεὶ οὐκ ἄρʼ ἔμελλεν ἐκείνη
658	Δωρίδι καὶ Πανόπῃ μεγάλων ἄτερ ἰσώσασθαι.
659	ἡ μὲν ἄρʼ εἰς ἑτέρην φέρεται· τὰ δὲ νειόθεν ἄλλα
660	οὐρανὸς ἀντιφέρει, Στεφάνοιό τε δεύτερα κύκλα 
661	ὕδρης τʼ ἐσχατιήν, φορέει τʼ ἔπι Κενταύροιο
662	δῶμά τε καὶ κεφαλὴν καὶ Θηρίον ὅ ῥʼ ἐνὶ χειρὶ
663	δεξιτερῇ Κένταυρος ἔχει. τοὶ δʼ αὖθι μένουσιν
664	τόξον ἐπερχόμενον πρότεροι πόδες ἱππότα Φηρός.
665	τόξῳ καὶ σπείρη Ὄφιος καὶ σῶμʼ Ὀφιούχου 
666	ἀντέλλει ἐπιόντι· καρήατα δʼ αὐτὸς ἀγινεῖ
667	σκορπίος ἀντέλλων, ἀνάγει δʼ αὐτὰς Ὀφιούχου
668	χεῖρας καὶ προτέρην Ὄφιος πολυτειρέος ἀγήν. ἀγήν (with u erased) M; αὐγήν AC. 
669	τοῦ γε μὲν Ἐγγόνασιν, περὶ γὰρ τετραμμένος αἰεὶ
670	ἀντέλλει, τότε μὲν περάτης ἐξέρχεται ἄλλα, 
671	γυῖά τε καὶ ζώνη καὶ στήθεα πάντα καὶ ὦμος
672	δεξιτερῇ σὺν χειρί· κάρη δʼ ἑτέρης μετὰ χειρὸς
673	τόξῳ ἀνέρχονται καὶ Τοξότηι ἀντέλλοντι.
674	δὐν τοῖς Ἑρμαίη τε Λύρη καὶ στήθεος ἄχρις
675	Κηφεὺς ἠῴου παρελαύνεται ὠκεανοῖο, 
676	ἦμος καὶ μεγάλοιο Κυνὸς πᾶσαι ἀμαρυγαὶ
677	δύνουσιν, καὶ πάντα κατέρχεται Ὠρίωνος,
678	πάντα γε μὴν ἀτέλεστα διωκομένοιο Λαγωοῦ.
679	ἀλλʼ οὐχ Ἡνιόχῳ Ἔριφοι οὐδʼ Ὠλενίη Αἲξ
680	εὐθὺς ἀπέρχονται· τὰ δέ οἱ μεγάλην ἀνὰ χεῖρα 
681	λάμπονται, καί οἱ μελέων διακέκριται ἄλλων
682	κινῆσαι χειμῶνας ὅτʼ ἠελίῳ συνίωσιν.
683	Ἀλλὰ τὰ μὲν, κεφαλήν τε καὶ ἄλλην χεῖρα καὶ ἰξύν,
684	αἰγόκερως ἀνιὼν κατάγει· τὰ δὲ νείατα πάντα
685	αὐτῷ Τοξευτῆρι κατέρχεται. οὐδέ τι Περσεὺς 
686	οὐδέ τι ἄκρα κόρυμβα μένει πολυτείρεος Ἀργοῦς·
687	ἀλλʼ ἤτοι Περσεὺς μὲν ἄτερ γουνός τε ποδός τε
688	δεξιτεροῦ δύεται, πρύμνης δʼ ὅσον ἐς περιαγήν·
689	αὐτὴ δʼ Αἰγοκερῆϊ κατέρχεται ἀντέλλοντι,
690	ἦμος καὶ Προκύων δύεται, τὰ δʼ ἀνέρχεται· ἄλλα, 
691	ὄρνις τʼ Αἰητός τε τά τε πτερόεντος Ὀϊστοῦ
692	τείρεα καὶ νοτίοιο Θυτηρίου ἱερὸς ἕδρη.
693	ἵππος δʼ Ὑδροχόοιο νέον περιτελλομένοιο
694	ποσσί τε καὶ κεφαλῇ ἀνελίσσεται· ἀντία δʼ Ἵππου
695	ἐξ οὐρῆς Κένταυρον ἐφέλκεται ἀστερίη Νύξ. 
696	ἀλλʼ οὔ οἱ δύναται κεφαλὴν οὐδʼ εὐρέας ὤμους
697	αὐτῷ σὺν θώρηκι χαδεῖν. ἀλλʼ αἴθοπος Ὕδρης
698	αὐχενίην κατάγει σπείρην καὶ πάντα μέτωπα.
699	ἡ δὲ καὶ ἐξόπιθεν πολλὴ μένει· ἀλλʼ ἄρα καὶ τὴν
700	αὐτῷ Κενταύρῳ, ὁπότʼ ἰχθύες ἀντέλλωσιν, 
701	ἀθρόον ἐμφέρεται. ὁ δʼ ἐπʼ Ἰχθύσιν ἔρχεται Ἰχθὺς
702	αὐτῷ κυανέῳ ὑποκείμενος Αἰγοκερῆϊ,
703	οὐ μὲν ἄδην, ὀλίγον δὲ δυωδεκάδʼ ἀμμένει ἄλλην.
704	οὕτω καὶ μογεραὶ χεῖρες καὶ γοῦνα καὶ ὦμοι
705	Ἀνδρομέδης δίχα πάντα, τὰ μὲν πάρος, ἄλλα δʼ ὀπίσσω, 
706	τείνεται, ὠκεανοῖο νέον ὁπότε προγένωνται
707	Ἰχθύες ἀμφότεροι. τά μέν οἱ κατὰ δεξιὰ χειρὸς
708	αὐτοὶ ἐφέλκονται, τὰ δʼ ἀριστερὰ νεόθεν ἕλκει
709	κριός ἀνερχόμενος. τοῦ καὶ περιτελλομένοιο
710	ἐσπερόθεν κεν ἴδοιο Θυτήριον· αὐτὰρ ἐν ἄλλῃ 
711	Περσέος ἀντέλλοντος ὅσον κεφαλήν τε καὶ ὤμους.
712	αὐτὴ δὲ ζώνη καί κʼ ἀμφήριστα πέλοιτο
713	ἢ Κριῷ λήγοντι φαείνεται ἢ ἐπὶ ταύρωι ,
714	σὺν τῷ πανσυδίῃ ἀνελίσσεται. οὐδʼ ὅ γε Ταύρου
715	λείπεται ἀντέλλοντος, ἐπεὶ μάλα οἱ συναρηρὼς 
716	Ἡνίοχος φέρεται· μοίρῃ γε μὲν οὐκ ἐπὶ ταύτῃ
717	ἀθρόος ἀντέλλει, Δίδυμοι δέ μιν οὖλον ἄγουσιν.
718	ἀλλʼ Ἔριφοι λαιοῦ τε θέναρ ποδὸς Αἰγὶ σὺν αὐτῇ
719	Ταύρῳ συμφορέονται, ὅτε λοφίη τε καὶ οὐρὴ
720	κήτεος αἰθερίοιο περαιόθεν ἀντέλλωσιν. 
721	δύνει δʼ Ἀρκτοφύλαξ ἤδη πρώτῃ τότε μοίρῃ
722	τάων, αἳ πίσυρές μιν ἄτερ χειρὸς κατάγουσιν
723	λαιῆς· ἡ δʼ αὐτῷ μεγάλῃ ὑποτέλλεται Ἄρκτῳ.
724	Ἀμφότεροι δὲ πόδες καταδυομένου Ὀφιούχου,
725	μέσφʼ αὐτῶν γονάτων, διδύμοις ἔπι σῆμα τετύχθω 
726	ἐξ ἑτέρης ἀνιοῦσι. τότʼ οὐκέτι Κήτεος οὐδὲν
727	ἕλκεται ἀμφοτέρωθεν, ὅλον δέ μιν ὄψεαι ἤδη.
728	ἤδη καὶ Ποταμοῦ πρώτην ἁλὸς ἐξανιοῦσαν
729	ἀγὴν ἐν καθαρῷ πελάγει σκέψαιτό κε ναύτης,
730	αὐτὸν ἐπʼ Ὠρίωνα μένων, εἴ οἵ ποθι σῆμα 
731	ἢ νυκτὸς μέτρων ἠὲ πλόου ἀγγείλειεν.
732	πάντη γὰρ τά γε πολλὰ θεοὶ ἄνδρεσσι λέγουσιν.
733	οὐχ ὁράᾳς; ὀλίγη μὲν ὅταν κεράεσσι σελήνη
734	ἑσπερόθεν φαίνηται, ἀεξομένοιο διδάσκει
735	μηνός· ὅτε πρώτη ἀποκίδναται αὐτόθεν αὐγή, 
736	ὅσσον ἐπισκιάειν, ἐπὶ τέτρατον ἦμαρ ἰοῦσα·
737	ὀκτὼ δʼ ἐν διχάσει· διχόμηνα δὲ παντὶ προσώπῳ.
738	αἰεὶ δʼ ἄλλοθεν ἄλλα παρακλίνουσα μέτωπα
739	εἴρει ὁποσταίη μηνὸς περιτέλλεται ἠώς.
740	ἄκρα γε μὴν νυκτῶν κεῖναι δυοκαίδεκα μοῖραι 
741	ἄρκιαι ἐξειπεῖν. τὰ δέ που μέγαν εἰς ἐνιαυτόν,
742	ὥρη μέν τʼ ἀρόσαι νειούς, ὥρη δὲ φυτεῦσαι,
743	ἐκ Διὸς ἤδη πάντα πεφασμένα πάντοθι κεῖται.
744	καὶ μέν τις καὶ καὶ νηῒ πολυκλύστου χειμῶνος
745	ἐφράσατʼ ἢ δεινοῦ μεμνημένος Ἀρκτούροιο 
746	ἠέ τεων ἄλλων, οἵ τʼ ὠκεανοῦ ἀρύονται
747	ἀστέρες ἀμφιλύκης, οἵ τε πρώτης ἔτι νυκτός.
748	ἤτοι γὰρ τοὺς πάντας ἀμείβεται εἰς ἐνιαυτὸν
749	ἠέλιος μέγαν ὄγμον ἐλαύνων, ἄλλοτε δʼ ἄλλῳ
750	ἐμπλήσει, τοτὲ μέν τʼ ἀνιὼν τοτὲ δʼ αὐτίκα δύνων· 
751	ἄλλος δʼ ἀλλοίην ἀστὴρ ἐπιδέρκεται ἠῶ.
752	γινώσκεις τάδε καὶ σύ, τὰ γὰρ συναείδεται ἤδη
753	ἐννεακαίδεκα κύκλα φαεινοῦ ἠελίοιο,
754	ὅσσα τʼ ἀπὸ ζώνης εἰς ἔσχατον Ὠρίωνα
755	νὺξ ἐπιδινεῖται Κύνα τε θρασὺν Ὠρίωνος, 
756	οἵ τε Ποσειδάωνος ὁρώμενοι ἢ Διὸς αὐτοῦ
757	ἀστέρες ἀνθρώποισι τετυγμένα σημαίνουσιν.
758	τῶ κείνων πεπόνησο· μέλοι δέ τοι, εἴ ποτε νηῒ
759	πιστεύεις, εὑρεῖν ὅσα που κεχρημένα κεῖται
760	σήματα χειμερίοις ἀνέμοις ἢ λαίλαπι πόντου. 
761	μόχθος μέν τʼ ὀλίγος, τὸ δὲ μυρίον αὺτίκʼ ὄνειαρ
762	γίνετʼ ἐπιφροσύνης αἰεὶ πεφυλαγμένῳ ἀνδρί.
763	αὐτὸς μὲν τὰ πρῶτα σαώτερος, εὖ δὲ καὶ ἄλλον
764	παρειπὼν ὤνησεν, ὅτʼ ἐγγύθεν ὤρορε χειμών.
765	πολλάκι γὰρ καί τίς τε γαληναίῃ ὑπὸ νυκτὶ 
766	νῆα περιστέλλει πεφοβημένος ἦρι θαλάσσης·
767	ἄλλοτε δὲ τρίτον ἦμαρ ἐπιτρέχει, ἄλλοτε τέμπτον,
768	ἄλλοτε δʼ ἀπρόφατον κακὸν ἵκετο· πάντα γὰρ οὔπω
769	ἐκ Διὸς ἄνθρωποι γινώσκομεν, ἀλλʼ ἔτι πολλὰ
770	κέκπυπται, τῶν αἴ κε θέλῃ καὶ ἐσαυτίκα δώσει 
771	Ζεύς· ὁ γὰρ οὖν γενεὴν ἀνδρῶν ἀναφανδὸν ὀφέλλει,
772	πάντοθεν εἰδόμενος, πάντη δʼ ὅ γε σήματα φαίνων.
773	ἄλλα δέ τοι ἐρέει ἤπου διχόωσα σελήνη
774	πληθύος ἀμφοτέρωθεν ἢ αὐτίκα πεπληθυῖα·
775	ἄλλα δʼ ἀνερχόμενος, τοτὲ δʼ ἄκρῃ νυκτὶ κελεύων 
776	ἠέλιος· τὰ δέ τοι καὶ ἀπʼ ἄλλων ἔσσεται ἄλλα
777	σήματα καὶ περὶ νυκτὶ καὶ ἤματι ποιήσασθαι.
778	σκέπτεο δέ πρῶτον κεράων ἑκάτερθε σελήνην.
779	ἄλλοτε γάρ τʼ ἄλλῃ μιν ἐπιγράφει ἕσπερος αἴγλῃ,
780	ἄλλοτε δʼ ἀλλοῖαι μορφαὶ κερόωσι σελήνην 
781	εὐθὺς ἀεξομένην, αἱ μὲν τρίτῃ, αἱ δὲ τετάρτῃ·
782	τάων καὶ πεπὶ μηνὸς ἐφεσταότος κε πύθοιο.
783	λεπτὴ μὲν καθαρή τε περὶ τρίτον ἦμαρ ἐοῦσα
784	εὔδιός κʼ εἴη· λεπτὴ δὲ καὶ εὖ μάλʼ ἐρευθὴς
785	πνευματίη· παχίων δέ καὶ ἀμβλείῃσι κεραίαις 
786	τέτρατον ἐκ τριτάτοιο φόως ἀμενηνὸν ἔχουσα
787	ἤ νότῳ ἄμβλυνται ἢ ὕδατος ἐγγὺς ἐόντος.
788	εἰ δέ κʼ ἀπʼ ἀμφοτέρων κεράων, τρίτον ἦμαρ ἄγουσα,
789	μήτʼ ἐπινευστάζῃ μήθʼ ὑπτιόωσα φαείνῃ,
790	ἀλλʼ ὀρθαὶ ἑκάτερθε περιγνάμπτωσι κεραῖαι, 
791	ἑσπέριοί κʼ ἄνεμοι κείνην μετὰ νύκτα φέροιντο.
792	εἰ δʼ αὕτως ὀρθὴ καὶ τέτρατον ἦμαρ ἀγινεῖ,
793	ἦ τʼ ἄν χειμῶνος συναγειρομένοιο διδάσκοι.
794	εἰ δέ κέ οἱ κεράων τὸ μετήορον εὖ ἐπινεύῃ,
795	δειδέχθαι βορέω· ὅτε δʼ ὑπτιάῃσι, νότοιο. 
796	αὐτὰρ ἐπὴν τριτόωσαν ὅλος περὶ κύκλος ἑλίσσῃ
797	πάντη ἐρευθόμενος, μάλα κεν τότε χείμερος εἴη·
798	μείζονι δʼ ἂν χειμῶνι πυρώτερα φοινίσσοιτο.
799	σκέπτεο δʼ ἐς πληθύν τε καὶ ἀμφότερον διχόωσαν,
800	ἠμὲν ἀεξομένην ἠδʼ ἐς κέρας αὖθις ἰοῦσαν, 
801	καί οἱ ἐπὶ χροιῇ τεκμαίρεο μηνὸς ἑκάστου.
802	πάντη γὰρ καθαρῇ κε μάλʼ εὔδια τεκμήραιο·
803	πάντα δʼ ἐρευθομένῃ δοκέειν ἀνέμοιο κελεύθους·
804	ἄλλοθι δʼ ἄλλο μελαινομένῃ δοκέειν ὑετοῖο.
805	σήματα δʼ οὐ μάηα πᾶσιν ἐπʼ ἤμασι πάντα τέτυκται· 
806	ἀλλʼ ὅσα μὲν τριτάτῇ τε τεταρταίῃ τε πέλονται,
807	μέσφα διχαιομένης, διχάδος γε μὲν ἄχρις ἐπʼ αὐτὴν
808	σημαίνει διχόμηνον, ἀτὰρ πάλιν ἐκ διχομήνου
809	ἐς διχάδα φθιμένην· ἔχεται δέ οἱ αὐτίκα τετρὰς
810	μηνὸς ἀποιχομένου, τῇ δὲ τριτάτη ἐπιόντος. 
811	εἰ δέ κέ μιν πεπὶ πᾶσαν ἀλωαὶ κυκλώσωνται
812	ἤ τρεῖς ἠὲ δύω περικείμεναι ἠὲ μίʼ οἴη,
813	τῇ μὲν ἰῇ ἀνέμοιο γαληναίης τε δοκεύειν,
814	ῥηγνυμένῃ ἀνέμοιο, μαραινομένῃ δὲ γαλήνης·
815	ταὶ δύο δʼ ἂν χειμῶνι περιτροχάοιντο σελήνην· 
816	μείζονα δʼ ἂν χειμῶνα φέροι τριέλικτος ἀλωή,
817	καὶ μᾶλλον μελανεῦσα, καὶ εἰ ῥηγνύατο μᾶλλον.
818	καὶ τὰ μὲν οὖν ἐπὶ μηνὶ σεληναίης κε πύθοιο.
819	ἠελίοιο δέ τοι μελέτω ἑκάτερθεν ἰόντος.
820	ἠελίῳ καὶ μᾶλλον ἐοικότα σήματα κεῖται, 
821	ἀμφότερον δύνοντι καὶ ἐκ περάτης ἀνιόντι.
822	μή οἱ ποικίλλοιτο νέον βάλλοντος ἀρούρας
823	κύκλος, ὅτʼ εὐδίου κεχρημένος ἤματος εἴης,
824	μηδέ τι σῆμα φέροι, φαίνοιτο δὲ λιτὸς ἁπάντη.
825	εἰ δʼ αὕτως καθαρόν μιν ἔχοι βουλύσιος ὥρη, 
826	δύνοι δʼ ἀνέφελος μαλακὴν ὑποδείελος αἴγλην,
827	καί κεν ἐπερχομένη ἠοῦς ἔθʼ ὑπεύδιος εἴη.
828	ἀλλʼ οὐχ ὁππότε κοῖλος ἐειδόμενος περιτέλλῃ,
829	οὐδʼ ὁπότʼ ἀκτίνων αἱ μὲν νότον αἱ δὲ βορῆα
830	σχιζόμεναι βάλλωσι, τὰ δʼ αὖ περὶ μέσσα φαείνῃ, 
831	ἀλλά που ἢ ὑετοῖο διέρχεται ἢ ἀνέμοιο.
832	σκέπτεο δʼ, εἴ κέ τοι αὐγαὶ ὑπείκωσʼ ἠελίοιο,
833	αὐτὸν ἐς ἠέλιον· τοῦ γὰρ σκοπιαὶ ἄρισται·
834	εἴ τί οἱ ἤπου ἔρευθος ἐπιτρέχει, οἷά τε πολλὰ
835	ἑλκομένων νεφέων ἐρυθαίνεται ἄλλοθεν ἄλλα, 
836	ἢ εἴ που μελανεῖ· καί τοι τὰ μὲν ὕδατος ἔστω
837	σήματα μέλλοντος, τὰ δʼ ἐρεύθεα πάντʼ ἀνέμοιο.
838	εἴ γε μὲν ἀμφοτέροις ἄμυδις κεχρημένος εἴη,
839	καί κεν ὕδωρ φορέοι καὶ ὑπηνέμιος τανύοιτο.
840	εἰ δέ οἱ ἤ ἀνιόντος ἢ αὐτίκα δυομένοιο 
841	ἀκτῖνες συνίωσι καὶ ἀμφʼ ἑνὶ πεπλήθωσιν,
842	ἤ ποτε καὶ νεφέων πεπιεσμένος ἢ ὅ γʼ ἐς ἠῶ
843	ἔρχηται παρὰ νυκτός, ἢ ἐξ ἠοῦς ἐπὶ νύκτα,
844	ὕδατί κεν κατιόντι παρατρέχοι ἤματα κεῖνα.
845	μηδʼ ὅτε οἱ ὀλίγη νεφέλη πάρος ἀντέλλῃσιν, 
846	τὴν δὲ μέτʼ ἀκτίνων κεχρημένος αὐτὸς ἀερθῇ,
847	ἀμνηστεῖν ὑετοῖο. πολὺς δʼ ὅτε οἱ περὶ κύκλος
848	οἷον τηκομένῳ ἐναλίγκιος εὐρύνηται
849	πρῶτον ἀνερχομένοιο, καὶ ἄψ ἐπὶ μεῖον ἴῃσιν,
850	εὔδιός κε φέροιτο· καὶ εἴ ποτε χείματος ὥρῃ 
851	ὠχρήσαι κατιών. ἀτὰρ ὕδατος ἡμερινοῖο
852	γινομένου κατότισθε περὶ νέφεα σκοπέεσθαι
853	κὰδ δὴ δυομένου τετραμμένος ἠελίοιο.
854	ἢν μὲν ὑποσκιάῃσι μελαινομένῃ εἰκυῖα
855	ἠέλιον νεφέλη, ταὶ δʼ ἀμφί μιν ἔνθα καὶ ἔνθα 
856	ἀκτῖνες μεσσηγὺς ἐλισσόμεναι διχόωνται,
857	ἦ τʼ ἂν ἔτʼ εἰς ἠῶ σκέπαος κεχρημένος εἴης.
858	εἰ δʼ ὁ μὲν ἀνέφελος βάπτοι ῥόου ἑσπερίοιο,
859	ταὶ δὲ κατερχομένου νεφέλαι καὶ ἔτʼ οἰχομένοιο
860	πλησίαι ἑστήκωσιν ἐρευθέες οὔ σε μάλα χρὴ 
861	αὔριον οὐδʼ ἐπὶ νυκτὶ περιτρομέειν ὑετοῖο·
862	ἀλλʼ ὁπότʼ ἠελίοιο μαραινομένῃσιν ὁμοῖαι
863	ἐξαπίνης ἀκτῖνες ἀπʼ οὐρανόθεν τανύωνται,
864	οἶον ἀμαλδύνονται ὅτε σκιάῃσι κατʼ ἰθὺ
865	ἱσταμένη γαίης τε καὶ ἠελίοιο σελήνη. 
866	οὐδʼ, ὅτε οἱ ἐπέχοντι φανήμεναι ἠῶθι πρὸ
867	φαίνονται νεφέλαι ὑπερευθέες ἄλλοθεν ἄλλαι,
868	ἄρραντοι γίνονται ἐπʼ ἤματι κείνῳ ἄρουραι.
869	μηδʼ αὕτως, ἔτʼ ἐόντι πέρην ὁπότε προταθεῖσαι
870	ἀκτῖνες φαίνονται ἐπίσκιοι ἠῶθι πρό, 
871	ὕδατος ἢ ἀνέμοιο κατοισομένου λελαθέσθαι.
872	ἀλλʼ εἰ μὲν κεῖναι μᾶλλον κνέφαος φορέοιντο
873	ἀκτῖνες, μᾶλλόν κεν ἐφʼ ὕδατι σημαίνοιεν·
874	εἰ δʼ ὀλίγος τανύοιτο περὶ δνόφος ἀκτίνεσσιν,
875	οἷόν που μαλακαὶ νεφέλαι φορέουσι μάλιστα, 
876	ἦ τʼ ἂν ἐπερχομένοιο περιδνοφέοιντʼ ἀνέμοιο.
877	οὐδὲ μὲν ἠελίου σχεδόθεν μελανεῦσαι ἀλωαὶ
878	εὔδιοι· ἀσσότεραι δὲ καὶ ἀστεμφὲς μελανεῦσαι
879	μᾶλλον χειμέριαι· δύο δʼ ἂν χαλεπώτεραι εἶεν.
880	σκέπτεο δʼ ἢ ἀνιόντος ἢ αὐτίκα δυομένοιο, 
881	εἴ πού οἱ νεφέων τὰ παρήλια κικλήσκονται
882	ἢ νότον ἠὲ βορῆος ἐρεύθεται ἢ ἑκάτερθεν,
883	μηδʼ οὕτω σκοπιὴν ταύτην ἀμενηνὰ φυλάσσειν.
884	οὐ γάρ, ὅτʼ ἀμφοτέρωθεν ἁμοῦ ἁμοῦ περὶ μέσσον ἔχουσιν
885	ἠέλιον κεῖναι νεφέλαι σχεδὸν ὠκεανοῖο, 
886	γίνεται ἀμβολίη διόθεν χειμῶνος ἰόντος.
887	εἴ γε μὲν ἐκ βορέαο μίʼ οἴη φοινίσσοιτο,
888	ἐκ βορέω πνοιάς κε φέροι, νοτίη δὲ νότοιο,
889	ἢ καί που ῥαθάμιγγες ἐπιτροχόωσʼ ὑετοῖο.
890	ἑσπερίοις καὶ μᾶλλον ἐπίτρεπε σήμασι τούτοις· 
891	ἑσπερόθεν γὰρ ὁμῶς σημαίνεται ἐμμενὲς αἰεί.
892	σκέπτεο καὶ φάτνην . ἡ μέν τʼ ὀλίγῃ εἰκυῖα
893	ἀχλύϊ βορραίη ὑπὸ Καρκίνῳ ἡγηλάζει·
894	ἀμφὶ δέ μιν δύο λεπτὰ φαεινόμενοι φορέονται
895	ἀστέρες, οὔτε τι πολλὸν ἀπήοροι, οὔτε μάλʼ ἐγγύς, 
896	ἀλλʼ ὅσσον τε μάλιστα πυγούσιον οἰίσασθαι·
897	εἶς μὲν πὰρ βορέαο· νότῳ δʼ ἐπικέκλιται ἄλλος.
898	καὶ ταὶ μὲν καλέονται ὄνοι · μέσση δέ τε Φάτνη.
899	ἥτε καὶ ἐξαπίνης πάντη Διὸς εὐδιόωντος
900	γίνετʼ ἄφαντος ὅλη· τοὶ δʼ ἀμφοτέρωθεν ἰόντες 
901	ἀστέρες ἀλλήλων αὐτοσχεδὸν ἰνδάλλονται·
902	οὐκ ὀλίγῳ χειμῶνι τότε κλύζονται ἄρουραι.
903	εἰ δὲ μελαίνηται, τοὶ δʼ αὐτίκʼ ἐοικότες ὦσιν
904	ἀστέρες ἀμφότεροι, περί χʼ ὕδατι σημαίνοιεν.
905	εἰ δʼ ὁ μὲν ἐκ βορέω Φάτνης ἀμενηνὰ φαείνοι 
906	λεπτὸν ἐπαχλύων, νότιος δὌνος ἀγλαὸς εἴη,
907	δειδέχθαι ἀνέμοιο νότου· βορέω δὲ μάλα χρή
908	ἔμπαλιν ἀχλυόεντι φαεινομένῳ τε δοκεύειν.
909	σῆμα δέ τοι ἀνέμοιο καὶ οἰδαίνουσα θάλασσα
910	γινέσθω καὶ μακρὸν ἐπʼ αἰγιαλοὶ βοόωντες, 
911	ἀκταί τʼ εἰνάλιοι ὁπότʼ εὔδιοι ἠχήεσσαι
912	γίνονται, κορυφαί τε βοώμεναι οὔρεος ἄκραι.
913	καὶ δʼ ἄν ἐπὶ ξηρὴν ὅτʼ ἐρωδιὸς οὐ κατὰ κόσμον
914	ἐξ ἁλὸς ἔρχηται φωνῇ περιπολλὰ λεληκώς,
915	κινυμένου κε θάλασσαν ὕπερ φορέοιτʼ ἀνέμοιο. 
916	καί ποτε καὶ κέπφοι, ὁπότʼ εὔδιοι ποτέονται,
917	ἀντία μελλόντων ἀνέμων εἰληδὰ φέρονται.
918	πολλάκι δʼ ἀγριάδες νῆσσαι ἤ εἰναλίδιναι
919	αἴθυιαι χερσαῖα τινάσσονται πτερύγεσσιν·
920	ἢ νεφέλη ὄρεος μηκύνεται ἐν κορυφῇσιν. 
921	ἤδη καὶ πάπποι, λευκῆς γήρειον ἀκάνθης,
922	σῆμʼ ἐγένοντʼ ἀνέμου, κωφῆς ἁλὸς ὁππότε πολλοὶ
923	ἄκρον ἐπιπλώωσι, τὰ μὲν πάρος, ἄλλα δʼ ὀπίσσω.
924	καὶ θέρεος βρονταί τε καὶ ἀστραπαὶ ἔνθεν ἴωσιν,
925	ἔνθεν ἐπερχομένοιο περισκοπέειν ἀνέμοιο. 
926	καὶ διὰ νύκτα μέλαιναν ὅτʼ ἀστέρες ἀΐσσωσιν
927	ταρφέα, ταὶ δʼ ὄπιθεν ῥυμοὶ ὑπολευκαίνωνται,
928	δειδέχθαι κείνοις αὐτὴν ὁδὸν ἐρχομένοιο
929	πνεύματος· ἢν δὲ καὶ ἄλλοι ἐναντίοι ἀΐσσωσιν,
930	ἄλλοι δʼ ἐξ ἄλλων μερέων, τότε δὴ πεφύλαξο 
931	παντοίων ἀνέμων, οἵ τʼ ἄκριτοί εἰσι μάλιστα,
932	ἄκριτα δὲ πνείουσιν ἐπʼ ἀνδράσι τεκμήρασθαι.
933	αὐτάρ ὅτʼ ἐξ εὔροιο καὶ ἐκ νότου ἀστράπτῃσιν,
934	ἄλλοτε δʼ ἐκ ζεφύροιο, καὶ ἄλλοτε πὰρ βορέαο,
935	δὴ τότε τις πελάγει ἔνι δείδιε ναυτίλος ἀνήρ, 
936	μή μιν τῇ μὲν ἔχῃ πέλαγος τῇ δʼ ἐκ Διὸς ὕδωρ·
937	ὕδατι γὰρ τοσσαίδε περὶ στεροπαὶ φορέονται.
938	πολλάκι δʼ ἐρχομένων ὑετῶν νέφεα προπάροιθεν
939	οἶα μάλιστα πόκοισιν ἐοικότα ἰνδάλλονται,
940	ἢ διδύμη ἔζωσε διὰ μέγαν οὐρανὸν ἶρις, 
941	ἢ καί πού τις ἅλωα μελαινομένην ἔχει ἀστήρ.
942	πολλάκι λιμναῖαι ἢ εἰνάλιαι ὄρνιθες
943	ἄπληστον κλύζονται ἐνιέμεναι ὑδάτεσσιν,
944	ἢ λίμνην πέρι δηθὰ χελιδόνες ἀΐσσονται
945	γαστέρι τύπτουσαι αὕτως εἰλυμένον ὕδωρ, 
946	ἢ μᾶλλον δειλαὶ γενεαί, ὕδροισιν ὄνειαρ,
947	αὐτόθεν ἐξ ὕδατος πατέρες βοόωσι γυρίνων,
948	ἢ τρύζει ὀρθρινὸν ἐρημαίη ὀλολυγών,
949	ἤ που καὶ λακέρυζα παρʼ ἠϊόνι προὐχούσῃ
950	χείματος ἐρχομένου χέρσῳ ὑπέτυψε κορώνη, 
951	ἤ που καὶ ποταμοῖο ἐβάψατο μέχρι παρʼ ἄκρους
952	ὤμους ἐκ κεφαλῆς, ἢ καὶ μάλα πᾶσα κολυμβᾷ,
953	ἢ πολλὴ στρέφεται παρʼ ὕδωρ παχέα κρώζουσα.
954	καὶ βόες ἤδη τοι πάρος ὕδατος ἐνδίοιο
955	οὐρανὸν εἰσανιδόντες ἀπʼ αἰθέρος ὠσφρήσαντο· 
956	καὶ κοίλης μύρμηκες ὀχῆς ἐξ ὤεα πάντα
957	θᾶσσον ἀνηνέγκαντο· καὶ ἀθρόοι ὦφθεν ἴουλοι
958	τείχη ἀνέρποντες, καὶ πλαζόμενοι σκώληκες
959	κεῖνοι, τοὺς καλέουσι μελαίνης ἔντερα γαίης.
960	καὶ τιθαὶ ὄρνιθες, ταὶ ἀλέκτορος ἐξεγένοντο, 
961	εὖ ἐφθειρίσσαντο καὶ ἔκρωξαν μάλα φωνῇ,
962	οἷόν τε σταλάον ψοφέει ἐπὶ ὕδατι ὕδωρ.
963	δή ποτε καὶ γενεαὶ κοράκων καὶ φῦλα κολοιῶν
964	ὕδατος ἐρχομένοιο Διὸς πάρα σῆμʼ ἐγένοντο,
965	φαινόμενοι ἀγεληδὰ καὶ ἱρήκεσσιν ὁμοῖον 
966	φθεγξάμενοι. καί που κόρακες δίους σταλαγμοὺς
967	φωνῇ ἐμιμήσαντο σὺν ὕδατος ἐρχομένοιο·
968	ἤ ποτε καὶ κρώξαντε βαρείῃ δισσάκι φωνῇ
969	μακρὸν ἐπιρροιζεῦσι τιναξάμενοι πτερὰ πυκνά·
970	καὶ νῆσσαι οἰκουροὶ ὑπωρόφιοί τε κολοιοὶ 
971	ἐρχόμενοι κατὰ γεῖσα τινάσσονται πτερύγεσσιν,
972	ἢ ἐπὶ κῦμα διώκει ἐρωδιὸς ὀξὺ λεληκώς.
973	τῶν τοι μηδέν ἀπόβλητον πεφυλαγμένῳ ὕδωρ
974	γινέσθω· μηδʼ εἴ κεν ἐπὶ πλέον ἠὲ πάροιθεν
975	δάκνωσιν μυῖαι καὶ ἐφʼ αἵματος ἱμείρωνται, 
976	ἢ λύχνοιο μύκητες ἀγείρωνται περὶ μύξαν
977	νύκτα κατὰ σκοτίην· μηδʼ ἢν ὑπὸ χείματος ὥρην
978	λύχνων ἄλλοτε μέν τε φάος κατά κόσμον ὀρώρῃ,
979	ἄλλοτε δʼ ἀΐσσωσιν ἄπο φλόγες ἠΰτε κοῦφαι
980	πομφόλυγες, μηδʼ εἴ κεν ἐπʼ αὐτόφι μαρμαίρωσιν 
981	ἀκτῖνες, μηδʼ ἢν θέρεος μέγα πεπταμένοιο
982	νησαῖοι ὄρνιθες ἐπασσύτεροι φορέωνται.
983	μηδὲ σύ γʼ ἢ χύτρης ἠὲ τρίποδος πυριβήτεω,
984	σπινθῆρες ὅτʼ ἔωσι πέρι πλέονες, λελαθέσθαι·
985	μηδὲ κατὰ σποδιὴν ὁπότʼ ἄνθρακος αἰθομένοιο 
986	λάμπηται πέρι σήματʼ ἐοικότα κεγχρείοισιν,
987	ἀλλʼ ἐπὶ καὶ τὰ δόκευε περισκοπέων ὑετοῖο.
988	εἴ γε μὲν ἠερόεσσα παρὲξ ὄρεος μεγάλοιο
989	πυθμένα τείνηται νεφέλη, ἄκραι δὲ κολῶναι
990	φαίνωνται καθαραί, μάλα κεν τόθʼ ὑπεύδιος εἴης. 
991	εὔδιός κʼ εἴης καί ὅτε πλατέος παρὰ πόντου
992	φαίνηται χθαμαλὴ νεφέλη, μηδʼ ὑψόθι κύρῃ,
993	ἀλλʼ αὐτοῦ πλαταμῶνι παραθλίβηται ὁμοίη.
994	σκέπτεο δʼ εὔδιος μὲν ἐὼν ἐπὶ χείματι μᾶλλον,
995	ἐς δὲ γαληναίην χειμωνόθεν. εὖ δὲ μάλα χρὴ 
996	ἐς Φάτνην ὁράᾳν, τὴν Καρκίνος ἀμφιελίσσει,
997	πρῶτα καθαιρομένην πάσης ὑπένερθεν ὁμίχλης·
998	κείνη γὰρ φθίνοντι καθαίρεται ἐν χειμῶνι.
999	καὶ φλόγες ἡσύχιαι λύχνων καὶ νυκτερίη γλαὺξ
1000	ἥσυχον ἀείδουσα μαραινομένου χειμῶνος 
1001	γινέσθω τοι σῆμα, καὶ ἥσυχα ποικίλλουσα
1002	ὥρῃ ἐν ἑσπερίῃ κρώξῃ πολύφωνα κορώνη·
1003	καὶ κόρακες μοῦνοι μὲν ἐρημαῖοι βοοῶντες
1004	δισσάκις, αὐτὰρ ἔπειτα μετʼ ἀθρόα κεκλήγοντες·
1005	πλειότεροι δʼ ἀγεληδόν, ἐπὴν κοίτοιο μέδωνται, 
1006	φωνῆς ἔμπλειοι· χαίρειν κέ τις οἰίσσαιτο,
1007	οἷα τὰ μὲν βοόωσι λιγαινομένοισιν ὁμοῖα,
1008	πολλὰ δὲ δενδρείοιο περὶ φλόον, ἄλλοτʼ ἐπʼ αὐτοῦ,
1009	ἧχί τε κείουσιν καὶ ὑπότροποι ἀπτερύονται.
1010	καὶ δʼ ἄν που γέρανοι μαλακῆς προπάροιθε γαλήνης 
1011	ἀσφαλέως τανύσαιεν ἕνα δρόμον ἤλιθα πᾶσαι,
1012	οὐδὲ παλιρρόθιοί κεν ὑπεύδιοι φορέοιντο.
1013	ἦμος δʼ ἀστερόθεν καθαρὸν φὰος ἀμβλύνηται,
1014	οὐδέ ποθεν νεφέλαι πεπιεσμέναι ἀντιόωσιν,
1015	οὐδέ ποθεν ζόφος ἄλλος ὑποτρέχῃ οὐδὲ σελήνη, 
1016	ἀλλὰ τά γʼ ἐξαπίνης αὕτως ἀμενηνὰ φέρωνται,
1017	μηκέτι τοι τόδε σῆμα γαληναίης ἐπικείσθω,
1018	ἀλλʼ ἐπὶ χεῖμα δόκευε· καὶ ὁππότε ταὶ μὲν ἔωσιν
1019	αὐτῇ ἐνὶ χώρῃ νεφέλαι, ταὶ δʼ ἄλλαι ὑπʼ αὐταῖς
1020	ταὶ μὲν ἀμειβόμεναι, ταὶ δʼ ἐξόπιθεν φορέωνται. 
1021	καὶ χῆνες κλαγγηδὸν ἐπειγόμεναι βρωμοῖο
1022	χειμῶνος μέγα σῆμα, καὶ ἐννεάγηρα κορώνη
1023	νύκτερον ἀείδουσα, καὶ ὀψὲ βοῶντε κολοιοί,
1024	καὶ σπίνος ἠῶα σπίζων, καὶ ὄρνεα πάντα
1025	ἐκ πελάγους φεύγοντα, καὶ ὀρχίλος ἢ καὶ ἐριθεὺς 
1026	δύνων ἐς κοίλας ὀχεάς, καὶ φῦλα κολοιῶν
1027	ἐκ νομοῦ ἐρχόμενα τραφεροῦ ἐπὶ ὄψιον αὖλιν.
1028	οὐδʼ ἂν ἐπιξουθαὶ μεγάλου χειμῶνος ἰόντος
1029	πρόσσω ποιήσαιντο νομὸν κηροῖο μέλισσαι,
1030	ἀλλʼ αὐτοῦ μέλιτός τε καὶ ἔργων εἱλίσσονται· 
1031	οὐδʼ ὑψοῦ γεράνων μακραὶ στίχες αὐτὰ κέλευθα
1032	τείνονται, στροφάδες δὲ παλιμπετὲς ἀπονέονται.
1033	μηδʼ, ὅτε νηνεμίῃ κεν ἀράχνια λεπτὰ φέρητἁ??ʼ,
1034	καὶ φλόγες αἰθύσσωσι μαραινόμεναι λύχνοιο,
1035	ἢ πῦρ αὔηται σπουδῇ καὶ ὑπεύδια λύχνα, 
1036	πιστεύειν χειμῶνι. τί τοι λέγω ὅσσα πέλονται
1037	σήματʼ ἐπʼ ἀνθρώπους; δὴ γὰρ καὶ ἀεικέϊ τέθρῃ
1038	αὐτοῦ πηγνυμένῃ νιφετοῦ ἐπιτεκμήραιο,
1039	καὶ λύχνῳ χιόνος, κέγχροις ὅτʼ ἐοικότα πάντη
1040	κύκλῳ σήματʼ ἔχει πυριλαμπέος έγγύθι μύξης, 
1041	ἄνθρακι δὲ ζώοντι χαλάζης, ὁππότε λαμπρὸς
1042	αὐτὸς ἐείδηται, μέσσῳ δέ οἱ ἠΰτε λεπρὴ
1043	φαίνηται νεφέλη, πυρὸς ἔνδοθεν αἰθομένοιο.
1044	πρῖνοι δʼ αὖ καρποῖο καταχθέες οὐδὲ μέλαιναι
1045	σχῖνοι ἀπείρητοι· πάντη δέ τε πολλὸς ἀλωεὺς 
1046	αἰεὶ παπταίνει, μή οἱ θέρος ἐκ χερὸς ἔρρῃ.
1047	πρῖνοι μὲν θαμινῆς ἀκύλου κατὰ μέτρον ἔχουσαι
1048	χειμῶνός κε λέγοιεν ἐπὶ πλέον ἰσχύσοντος.
1049	μὴ μὲν ἄδην ἔκπαγλα περιβρίθοιεν ἁπάντη,
1050	τηλοτέρω δʼ αὐχμοῖο συνασταχύοιεν ἄρουραι. 
1051	τριπλόα δὲ σχῖνος κυέει, τρισσαὶ δέ οἱ αὖξαι
1052	γίνονται καρποῖο, φέρει δέ τε σήμαθʼ ἑκάστη
1053	ἑξείης ἀρότῳ. καὶ γάρ τʼ ἀροτήσιον ὥρην
1054	τριπλόα μείρονται, μέσσην καὶ ἐπʼ ἀμφότερʼ ἄκρα·
1055	πρῶτος μὲν πρώτην ἄροσιν, μέσσος δέ τε μέσσην 
1056	καρπὸς ἀπαγγέλλει, πυμάτην γε μὲν ἔσχατος ἄλλων.
1057	ὅντινα γὰρ κάλλιστα λοχαίη σχῖνος ἄρηται,
1058	κείνῳ γʼ ἐξ ἄλλων ἄροσις πολυλήϊος εἴη,
1059	τῷ δέ γʼ ἀφαυροτάτῳ ὀλίγη, μέσσῳ δέ τε μέσση.
1060	αὕτως δʼ ἀνθέρικος τριχθὰ σκίλλης ὑπερανθεῖ 
1061	σήματʼ ἐπιφράσσασθαι ὁμοιίου ἀμητοῖο.
1062	ὅσσα δʼ ἐνὶ σχίνου ἀροτὴρ ἐφράσσατο καρπῷ,
1063	τόσσα δὲ καὶ σκίλλης τεκμαίρεται ἄνθεϊ λευκῷ.
1064	αὐτὰρ ὅτε σφῆκες μετοπωρινὸν ἤλιθα πολλοὶ
1065	πάντη βεβρίθωσι, καὶ ἑσπαρίων προπάροιθεν 
1066	πληϊάδων εἴποι τις ἐπερχόμενον χειμῶνα,
1067	οἷος ἐπὶ σφήκεσσιν ἑλίσσεται αὐτίκα δῖνος.
1068	θήλειαι δὲ σύες, θήλεια δὲ μῆλα καὶ αἶγες
1069	ὁππότʼ ἀναστρωφῶσιν ὀχῆς, τὰ δέ γʼ ἄρσενα πάντα
1070	δεξάμεναι πάλιν αὖτις ἀναβλήδην ὀχέωνται, 
1071	αὕτως κε σφήκεσσι μέγαν χειμῶνα λέγοιεν.
1072	ὀψὲ δὲ μισγομένων αἰγῶν μήλων τε συῶν τε
1073	χαίρει ἄνολβος ἀνήρ, ὅ οἱ οὐ μάλα θαλπιόωντι
1074	εὔδιον φαίνουσι βιβαιόμεναι ἐνιαυτόν.
1075	χαίρει καὶ γεράνων ἀγέλαις ὡραῖος ἀροτρεὺς 
1076	ὥριον ἐρχομέναις, ὁ δʼ ἀώριος αὐτίκα μᾶλλον·
1077	αὕτως γὰρ χειμῶνες ἐπέρχονται γεράνοισιν·
1078	πρώϊα μὲν καὶ μᾶλλον ὁμιλαδὸν ἐρχομένῃσιν
1079	πρώιον· αὐτὰρ ὅτʼ ὀψὲ καὶ οὐκ ἀγεληδὰ φανεῖσαι
1080	πλειότερον φορέονται ἐπὶ χρόνον οὐδʼ ἅμα πολλαί, 
1081	ἀμβολίῃ χειμῶνος ὀφέλλεται ὕστερα ἔργα.
1082	εἰ δὲ βόες καὶ μῆλα μετὰ βρίθουσαν ὀπώρην
1083	γαῖαν ἀρύσσωσιν, κεφαλὰς δʼ ἀνέμοιο βορῆος
1084	ἀντία τείνωσιν, μάλα κεν τότε χείμερον αὐταὶ
1085	Πληϊάδες χειμῶνα κατερχόμεναι φορέοιεν. 
1086	μὴ δὲ λίην ὀρύχοιεν· ἐπεὶ μέγας οὐ κατὰ κόσμον
1087	γίνεται οὔτε φυτοῖς χειμὼν φίλος οὔτʼ ἀρότοισιν.
1088	ἀλλὰ χιὼν εἴη πολλὴ μεγάλαις ἐν ἀρούραις,
1089	μήπω κεκριμένῃ μηδὲ βλωθρῇ ἐπὶ ποίῃ,
1090	ὄφρα τις εὐεστοῖ χαίρῃ ποτιδέγμενος ἀνήρ. 
1091	οἱ δʼ εἶεν καθύπερθεν ἐοικότες ἀστέρες αἰεί·
1092	μηδʼ εἷς μήτε δύω μήτε πλέονες κομόωντες·
1093	πολλοὶ γὰρ κομόωσιν ἐπʼ αὐχμηρῷ ἐνιαυτῷ.
1094	οὐδὲ μὲν ὀρνίθων ἀγέλαις ἠπειρόθεν ἀνήρ,
1095	ἐκ νήσων ὅτε πολλαἰ ἐπιπλήσσωσιν ἀρούραις, 
1096	ἐρχομένου θέρεος χαίρει· περιδείδιε δʼ αἰνῶς
1097	ἀμητῷ, μή οἱ κενεὸς καὶ ἀχύρμιος ἔλθῃ
1098	αὐχμῷ ἀνιηθείς. χαίρει δέ που αἰπόλος ἀνὴρ
1099	αὐταῖς ὀρνίθεσσιν, ἐπὴν κατὰ μέτρον ἴωσιν,
1100	ἐλπόμενος μετέπειτα πολυγλαγέος ἐνιαυτοῦ. 
1101	οὕτω γὰρ μογεροὶ καὶ ἀλήμονες ἄλλοθεν ἄλλοι
1102	ζώομεν ἄνθρωποι. τὰ δὲ πὰρ ποσὶ πάντες ἑτοῖμοι
1103	σήματʼ ἐπιγνῶναι καὶ ἐσαυτίκα ποιήσασθαι.
1104	Ἀρνάσι μὲν χειμῶνας ἐτεκμήραντο νομῆες,
1105	ἐς νομὸν ὁππότε μᾶλλον ἐπειγόμενοι τροχόωσιν, 
1106	ἄλλοι δʼ ἐξ ἀγέλης κριοί, ἄλλοι δὲ καὶ ἀμνοὶ
1107	εἰνόδιοι παίζωσιν ἐρειδόμενοι κεράεσσιν·
1108	ἢ ὁπότʼ ἄλλοθεν ἄλλοι ἀναπλήσσωσι πόδεσσιν
1109	τέτρασιν οἱ κοῦφοι, κεραοί γε μὲν ἀμφοτέροισιν·
1110	ἢ καὶ ὅτʼ ἐξ ἀγἐλης ἀεκούσια κινήσωσιν 
1111	δείελον εἰσελάοντες ὅμως, τὰ δὲ πάντοθι ποίης
1112	δάκνωσιν πυκινῇσι κελευόμενα λιθάκεσσιν.
1113	ἐκ δὲ βοῶν ἐπύθοντʼ ἀρόται καὶ βουκόλοι ἄνδρες
1114	κινυμένου χειμῶνος· ἐπεὶ βόες ὁππότε χηλὰς
1115	γλώσσῃ ὑπωμαίοιο ποδὸς περιλιχμήσωνται, 
1116	ἢ κοίτῳ πλευρὰς ἐπὶ δεξιτερὰς τανύσωνται,
1117	ἀμβολίην ἀρότοιο γέρων ἐπιέλπετʼ ἀροτρεύς.
1118	οὐδʼ ὅτε μυκηθμοῖο περίπλειοι ἀγέρωνται
1119	ἐρχόμεναι σταθμόνδε βόες βουλύσιον ὥρην,
1120	σκυθραὶ λειμῶνος πόριες καὶ βουβοσίοιο 
1121	αὐτίκα τεκμαίρονται ἀχείμεροι ἐμπλήσεσθαι.
1122	οὐδʼ αἶγες πρίνοιο περισπεύδουσαι ἀκάνθαις
1123	εὔδιοι, οὐδὲ σύες φορυτῷ ἐπιμαργαίνουσαι.
1124	καὶ λύκος ὁππότε μακρὰ μονόλυκος ὠρύηται,
1125	ἢ ὅγʼ ἀροτρήων ὀλίγον πεφυλαγμένος ἀνδρῶν 
1126	ἔργα κατέρχηται, σκέπαος χατέοντι ἐοικώς,
1127	ἐγγύθεν ἀνθρώπων, ἵνα οἱ λέχος αὐτόθεν εἴη,
1128	τρὶς περιτελλομένης ἠοῦς χειμῶνα δοκεύειν.
1129	οὕτω καὶ προτέροις ἐπὶ σήμασι τεκμήραιο
1130	ἐσσομένων ἀνέμων ἢ χείματος ἢ ὑετοῖο, 
1131	αὐτὴν ἢ μετὰ τὴν ἢ καὶ τριτάτην ἔτʼ ἐς ἠῶ.
1132	ἀλλὰ γὰρ οὐδὲ μύες, τετριγότες εἴ ποτε μᾶλλον
1133	εὔδιοι ἐσκίρτησαν ἐοικότες ὀρχηθμοῖσιν,
1134	ἄσκεπτοι ἐγένοντο παλαιοτέροις ἀνθρώποις·
1135	οὐδὲ κύνες· καὶ γάρ τε κύων ὠρύξατο ποσσὶν 
1136	ἀμφοτέροις χειμῶνος ἐπερχομένοιο δοκεύων,
1137	καὶ κεῖνοι χειμῶνα μύες τότε μαντεύονται.
1138	καὶ μὴν ἐξ ὕδατος καὶ καρκίνος ᾤχετο χέρσον,
1139	χειμῶνος μέλλοντος ἐπαΐσσεσθαι ὁδοῖο.
1140	καὶ μύες ἡμέριοι ποσσὶ στιβάδα στρωφῶντες 
1141	κοίτης ἱμείρονται, ὅτʼ ὄμβρου σήματα φαίνοι.
1142	τῶν μηδὲν κατόνοσσο· καλὸν δʼ ἐπὶ σήματι σῆμα
1143	σκέπτεσθαι· μᾶλλον δὲ δυοῖν εἰς ταὐτὸν ἰόντων
1144	ἐλπωρὴ τελέθοι, τριτάτῳ δέ κε θαρσήσειας.
1145	αἰεὶ δʼ ἂν παριόντος ἀριθμοίης ἐνιαυτοῦ 
1146	σήματα, συμβάλλων εἴ που καὶ ἐπʼ ἀστέρι τοίη
1147	ἠὼς ἀντέλλοντι φαείνεται ἢ κατιόντι,
1148	ὁπποίην καὶ σῆμα λέγοι, μάλα δʼ ἄρκιον εἴη
1149	φράζεσθαι φθίνοντος ἐφισταμένοιό τε μηνὸς
1150	τετράδας ἀμφοτέρας· αἱ γάρ τʼ ἄμυδις συνιόντων 
1151	μηνῶν πείρατʼ ἔχουσιν, ὅτε σφαλερώτερος αἰθὴρ
1152	ὀκτὼ νυξὶ πέλει, χήτει χαροποῖο σελήνης.
1153	τῶν ἄμυδις πάντων ἐσκεμμένος εἰς ἐνιαυτὸν
1154	οὐδέποτε σχεδίως κεν ἐπʼ αἰθέρι τεκμήραιο.
