1	τέρμα πολυκμήτοιο μεταχρόνιον πολέμοιο
2	καὶ λόχον, Ἀργείης ἱππήλατον ἔργον Ἀθήνης,
3	αὐτίκα μοι σπεύδοντι πολὺν διὰ μῦθον ἀνεῖσα
4	ἔννεπε, Καλλιόπεια, καὶ ἀρχαίην ἔριν ἀνδρῶν
5	κεκριμένου πολέμοιο ταχείῃ λῦσον ἀοιδῇ. 
6	ἤδη μὲν δεκάτοιο κυλινδομένου λυκάβαντος
7	γηραλέη τετάνυστο φόνων ἀκόρητος Ἐνυὼ
8	Τρωσί τε καὶ Δαναοῖσιν· ἐναιρομένων δʼ ἄρα φωτῶν
9	δούρατα κεκμήκει, ξιφέων δʼ ἔθνῃσκον ἀπειλαί,
10	σβέννυτο θωρήκων ἐνοπή, μινύθεσκε δʼ ἑλικτὴ 
11	ἁρμονίη ῥηχθεῖσα φερεσσακέων τελαμώνων,
12	ἀσπίδες οὐκ ἀνέχοντο μένειν ἔτι δοῦπον ἀκόντων,
13	λύετο καμπύλα τόξα, κατέρρεον ὠκέες ἰοί.
14	ἵπποι δʼ οἱ μὲν ἄνευθεν ἀεργηλῆς ἐπὶ φάτνης
15	οἰκτρὰ κάτω μύοντες ὁμόζυγας ἔστενον ἵππους, 
16	οἱ δʼ αὐτοὺς ποθέοντες ὀλωλότας ἡνιοχῆας.
17	κεῖτο δὲ Πηλείδης μὲν ἔχων ἅμα νεκρὸν ἑταῖρον,
18	Ἀντιλόχῳ δʼ ἐπὶ παιδὶ γέρων ὠδύρετο Νέστωρ,
19	Αἴας δʼ αὐτοφόνῳ βριαρὸν δέμας ἕλκεϊ λύσας
20	φάσγανον ἐχθρὸν ἔλουσε μεμηνότος αἵματος ὄμβρῳ. 
21	Τρωσὶ δὲ λωβητῆρσιν ἐφʼ Ἕκτορος ἑλκυθμοῖσι
22	μυρομένοις οὐ μοῦνον ἔην ἐπιδήμιον ἄλγος,
23	ἀλλὰ καὶ ἀλλοθρόοις ἐπὶ πένθεσι κωκύοντες
24	δάκρυσιν ἠμείβοντο πολυγλώσσων ἐπικούρων.
25	κλαῖον μὲν Λύκιοι Σαρπηδόνα, τόν ποτε μήτηρ 
26	ἐς Τροίην μὲν ἔπεμψεν ἀγαλλομένη Διὸς εὐνῇ,
27	δουρὶ δὲ Πατρόκλοιο Μενοιτιάδαο πεσόντα
28	αἵματι δακρύσας ἐχύθη πατρώιος ἀήρ.
29	καὶ δολίην ὑπὸ νύκτα κακῷ πεπεδημένον ὕπνῳ
30	Ῥῆσον μὲν Θρήικες ἐκώκυον· ἡ δʼ ἐπὶ πότμῳ 
31	Μέμνονος οὐρανίην νεφέλην ἀνεδήσατο μήτηρ
32	φέγγος ὑποκλέψασα κατηφέος ἤματος Ἠώς.
33	αἱ δʼ ἀπὸ Θερμώδοντος ἀρηιφίλοιο γυναῖκες
34	κοπτόμεναι περίκυκλον ἀθηλέος ὄμφακα μαζοῦ
35	παρθένον ὠδύροντο δαΐφρονα Πενθεσίλειαν, 
36	ἥτε πολυξείνοιο χορὸν πολέμοιο μολοῦσα
37	θηλείης ὑπὸ χειρὸς ἀπεσκέδασεν νέφος ἀνδρῶν
38	νῆας ἐς ἀγχιάλους· μελίῃ δέ ἑ μοῦνος ὑποστὰς
39	καὶ κτάνε καὶ σύλησε καὶ ἐκτερέιξεν Ἀχιλλεύς.
40	εἱστήκει δʼ ἔτι πᾶσα θεοδμήτων ὑπὸ πύργων 
41	Ἴλιος ἀκλινέεσσιν ἐπεμβεβαυῖα θεμέθλοις,
42	ἀμβολίῃ δʼ ἤσχαλλε δυσαχθέι λαὸς Ἀχαιῶν.
43	καί νύ κεν ὑστατίοισιν ἐποκνήσασα πόνοισιν
44	ἀκάματός περ ἐοῦσα μάτην ἵδρωσεν Ἀθήνη,
45	εἰ μὴ Δηιφόβοιο γαμοκλόπον ὕβριν ἐάσας 
46	Ἰλιόθεν Δαναοῖσιν ἐπὶ ξένος ἤλυθε μάντις,
47	οἷα δέ που μογέοντι χαριζόμενος Μενελάῳ
48	ὀψιτέλεστον ὄλεθρον ἑῇ μαντεύσατο πάτρῃ.
49	οἱ δὲ βαρυζήλοιο θεοπροπίῃς Ἑλένοιο
50	αὐτίκα μηκεδανοῖο μόθου τέλος ἠρτύναντο. 
51	καὶ Σκῦρον μὲν ἔβαινε λιπὼν εὐπάρθενον ἄστυ
52	υἱὸς Ἀχιλλῆος καὶ ἐπαινῆς Δηιδαμείης·
53	μήπω δʼ εὐφυέεσσιν ἰουλίζων κροτάφοισιν
54	ἀλκὴν πατρὸς ἔφαινε νέος περ ἐὼν πολεμιστής.
55	ἦλθε δὲ καὶ Δαναοῖσιν ἑὸν βρέτας ἁγνὸν ἄγουσα 
56	ληιστὴ μὲν ἐοῦσα, φίλοις δʼ ἐπίκουρος Ἀθήνη.
57	ἤδη καὶ βουλῇσι θεῆς ὑποεργὸς Ἐπειὸς
58	Τροίης ἐχθρὸν ἄγαλμα πελώριον ἵππον ἐποίει.
59	καὶ δὴ τέμνετο δοῦρα καὶ ἐς πεδίον κατέβαινεν
60	Ἴδης ἐξ αὐτῆς, ὁπόθεν καὶ πρόσθε Φέρεκλος 
61	νῆας Ἀλεξάνδρῳ τεκτήνατο, πήματος ἀρχήν.
62	ποίει δʼ εὐρυτάτῃς μὲν ἐπὶ πλευρῇς ἀραρυῖαν
63	γαστέρα κοιλήνας, ὁπόσον νεὸς ἀμφιελίσσης
64	ὀρθὸν ἐπὶ στάθμην μέγεθος τορνώσατο τέκτων.
65	αὐχένα δὲ γλαφυροῖσιν ἐπὶ στήθεσσιν ἔπηξε 
66	ξανθῷ πορφυρόπεζαν ἐπιρρήνας τρίχα χρυσῷ·
67	ἡ δʼ ἐπικυμαίνουσα μετήορος αὐχένι κυρτῷ
68	ἐκ κορυφῆς λοφόεντι κατεσφρηγίζετο δεσμῷ.
69	ὀφθαλμοὺς δʼ ἐνέθηκε λιθώπεας ἐν δυσὶ κύκλοις
70	γλαυκῆς βηρύλλοιο καὶ αἱμαλέης ἀμεθύσσου· 
71	τῶν δʼ ἐπιμισγομένων διδύμης ἀμαρύγματι χροιῆς
72	γλαυκῶν φοινίσσοντο λίθων ἑλίκεσσιν ὀπωπαί.
73	ἀργυφέους δʼ ἐχάραξεν ἐπὶ γναθμοῖσιν ὀδόντας
74	ἄκρα δακεῖν σπεύδοντας ἐυστρέπτοιο χαλινοῦ·
75	καὶ στόματος μεγάλοιο λαθὼν ἀνέῳξε κελεύθους 
76	ἀνδράσι κευθομένοισι παλίρροον ἆσθμα φυλάσσων,
77	καὶ διὰ μυκτήρων φυσίζοος ἔρρεεν ἀήρ.
78	οὔατα δʼ ἀκροτάτοισιν ἐπὶ κροτάφοισιν ἄρηρεν
79	ὀρθὰ μάλʼ, αἰὲν ἑτοῖμα μένειν σάλπιγγος ἀκουήν.
80	νῶτα δʼ ὁμοῦ λαγόνεσσι συνήρμοσε καὶ ῥάχιν ὑγρήν, 
81	ἰσχία δὲ γλουτοῖσιν ὀλισθηροῖσι συνῆψε.
82	σύρετο δὲ πρυμνοῖσιν ἐπʼ ἴχνεσιν ἔκλυτος οὐρὴ
83	ἄμπελος ὣς γναμπτοῖσι καθελκομένη θυσάνοισιν.
84	οἱ δὲ πόδες βαλίοισιν ἐπερχόμενοι γονάτεσσιν
85	εὔπτερον ὥσπερ ἔμελλον ἐπὶ δρόμον ὁπλίζεσθαι, 
86	οὕτως ἠπείγοντο· μένειν δʼ ἐκέλευεν ἀνάγκη.
87	οὐ μὲν ὑπὸ κνήμῃσιν ἀχαλκέες ἔξεχον ὁπλαί,
88	μαρμαρέης δʼ ἑλίκεσσι κατεσφήκωντο χελώνης
89	ἁπτόμεναι πεδίοιο μόγις κρατερώνυχι χαλκῷ.
90	κληιστὴν δʼ ἐνέθηκε θύρην καὶ κλίμακα τυκτήν, 
91	ἡ μὲν ὅπως ἀίδηλος ἐπὶ πλευρῇς ἀραρυῖα
92	ἔνθα καὶ ἔνθα φέρῃσι λόχον κλυτόπωλον Ἀχαιῶν,
93	ἡ δʼ ἵνα λυομένη τε καὶ ἔμπεδον εἰς ἓν ἰοῦσα
94	εἴη σφιν καθύπερθεν ὁδὸς καὶ νέρθεν ὀροῦσαι.
95	ἀμφὶ δέ μιν λευκοῖο κατʼ αὐχένος ἠδὲ γενείων 
96	ἄνθεσι πορφυρέοισι πέριξ ἔζωσεν ἱμάντων
97	καὶ σκολιῇς ἑλίκεσσιν ἀναγκαίοιο χαλινοῦ
98	κολλήσας ἐλέφαντι καὶ ἀργυροδίνεϊ χαλκῷ.
99	αὐτὰρ ἐπειδὴ πάντα κάμεν μενεδήιον ἵππον,
100	κύκλον ἐυκνήμιδα ποδῶν ὑπέθηκεν ἑκάστῳ 
101	ἑλκόμενος πεδίοισιν ὅπως πειθήνιος εἴη
102	μηδὲ βιαζομένοισι δυσέμβατον οἶμον ὁδεύῃ.
103	ὣς ὁ μὲν ἐξήστραπτε φόβῳ καὶ κάλλεϊ πολλῷ
104	εὐρύς θʼ ὑψηλός τε· τὸν οὐδέ κεν ἀρνήσαιτο,
105	εἴ μιν ζωὸν ἔτετμεν, ἐλαυνέμεν ἵππιος Ἄρης. 
106	ἀμφὶ δέ μιν μέγα τεῖχος ἐλήλατο, μή τις Ἀχαιῶν
107	πρίν μιν ἐσαθρήσειε, δόλον δʼ ἀνάπυστον ἀνάψῃ.
108	οἱ δὲ Μυκηναίης Ἀγαμέμνονος ἐγγύθι νηὸς
109	λαῶν ὀρνυμένων ὅμαδον καὶ κῦμα φυγόντες
110	ἐς βουλὴν βασιλῆες ἀολλίσθησαν Ἀχαιῶν. 
111	ἡ δὲ τανυφθόγγοιο δέμας κήρυκος ἑλοῦσα
112	συμφράδμων Ὀδυσῆι παρίστατο θοῦρις Ἀθήνη
113	ἀνδρὸς ἐπιχρίουσα μελίχροϊ νέκταρι φωνήν.
114	αὐτὰρ ὁ δαιμονίῃσι νόον βουλῇσιν ἑλίσσων
115	πρῶτα μὲν εἱστήκει κενεόφρονι φωτὶ ἐοικὼς 
116	ὄμματος ἀτρέπτοιο βολὴν ἐπὶ γαῖαν ἐρείσας,
117	ἄφνω δʼ ἀενάων ἐπέων ὠδῖνας ἀνοίξας
118	δεινὸν ἀνεβρόντησε καὶ ἠερίης ἅτε πηγῆς
119	ἐξέχεεν μέγα λαῖτμα μελισταγέος νιφετοῖο·
120	ὦ φίλοι, ἤδη μὲν κρύφιος λόχος ἐκτετέλεσται 
121	χερσὶ μὲν ἀνδρομέῃσιν, ἀτὰρ βουλῇσιν Ἀθήνης.
122	ὑμεῖς δʼ, οἵτε μάλιστα πεποίθατε κάρτεϊ χειρῶν,
123	πρόφρονες ἀλκήεντι νόῳ καὶ τλήμονι θυμῷ
124	σπέσθε μοι· οὐ γὰρ ἔοικε πολὺν χρόνον ἐνθάδʼ ἐόντας
125	μοχθίζειν ἀτέλεστα καὶ ἀχρέα γηράσκοντας, 
126	ἀλλὰ χρὴ ζώοντας ἀοίδιμον ἔργον ἀνύσσαι
127	ἢ θανάτῳ βροτόεντι κακοκλεὲς αἶσχος ἀλύξαι.
128	ἡμῖν θαλπωραὶ προφερέστεραι ἤπερ ἐκείνοις,
129	εἰ μήπω στρουθοῖο καὶ ἀρχαίοιο δράκοντος
130	καὶ καλῆς πλατάνοιο καὶ ὠκυμόροις ἐπὶ τέκνοις 
131	μητέρος ἑλκομένης ἁπαλῶν τʼ ἐλάθεσθε νεοσσῶν.
132	εἰ δὲ θεοπροπίῃσι γέρων ἀνεβάλλετο Κάλχας,
133	ἀλλὰ καὶ ὣς Ἑλένοιο μετήλυδος ὀμφητῆρος
134	μαντοσύναι καλέουσιν ἑτοιμοτάτην ἐπὶ νίκην.
135	τούνεκά μοι πείθεσθε, καὶ ἱππείην ἐπὶ νηδὺν 
136	θαρσαλέοι σπεύδωμεν, ὅπως αὐτάγρετον ἄλγος
137	Τρῶες ἀταρβήτοιο θεῆς ἀπατήνορα τέχνην
138	Ἴλιον εἰσανάγωσιν ἑὸν κακὸν ἀμφαγαπῶντες.
139	οἱ δʼ ἄλλοι πρυμναῖα μεθίετε πείσματα νηῶν
140	πῦρ ἴδιον πλεκτῇσιν ἐνὶ κλισίῃσι βαλόντες· 
141	Ἰλιάδος δὲ λιπόντες ἐρημαίην χθονὸς ἀκτὴν
142	πλώετε πασσυδίῃ ψευδώνυμον οἴκαδε νόστον,
143	εἰσόκεν εὐόρμου τετανυσμένον ὲκ περιωπῆς
144	ὔμμι συναγρομένοις ἐπὶ γείτονος αἰγιαλοῖο
145	σημαίνῃ παλίνορσον ἐπὶ πλόον ἑσπέριον πῦρ. 
146	καὶ τότε μήτε τις ὄκνος ἐπειγομένων ἐρετάων
147	γινέσθω μήτʼ ἄλλο φόβου νέφος, οἷά τε νύκτες
148	ἀνθρώποισι φέρουσιν ἐλαφροῦ δείματα θυμοῦ.
149	ἔστω δὲ προτέρης ἀρετῆς ἐμφύλιος αἰδώς,
150	μηδέ τις αἰσχύνειεν ἑὸν κλέος, ὥς κεν ἕκαστος 
151	ἄξιον ὧν ἐμόγησε λάβῃ γέρας ἱπποσυνάων.
152	ὣς φάμενος βουλῆς ἐξήρχετο· τοῖο δὲ μύθοις
153	πρῶτος ἐφωμάρτησε Νεοπτόλεμος θεοειδής,
154	πῶλος ἅτε δροσόεντος ἐπειγόμενος πεδίοιο,
155	ὅστε νεοζυγέεσσιν ἀγαλλόμενος φαλάροισιν 
156	ἔφθασε καὶ μάστιγα καὶ ἡνιοχῆος ἀπειλήν.
157	Τυδείδης δʼ ἐπόρουσε Νεοπτολέμῳ Διομήδης
158	θαυμάζων, ὅτι τοῖος ὄην καὶ πρόσθεν Ἀχιλλεύς.
159	ἕσπετο καὶ Κυάνιππος, ὃν εὐπατέρεια Κομαιθὼ
160	Τυδηὶς θαλάμοιο μινυνθαδίοιο τυχοῦσα 
161	ὠκυμόρῳ τέκε παῖδα σακεσπάλῳ Αἰγιαλῆι.
162	ἔστη καὶ Μενέλαος· ἄγεν δέ μιν ἄγριος ὁρμὴ
163	Δηιφόβου ποτὶ δῆριν, ἀπηνέι δʼ ἔζεε θυμῷ
164	δεύτερον ἁρπακτῆρα γάμου λελιημένος εὑρεῖν.
165	τῷ δʼ ἐπὶ Λοκρὸς ὄρουσεν Ὀιλῆος ταχὺς Αἴας, 
166	εἰσέτι θυμὸν ἔχων πεπνυμένον οὐδʼ ἐπὶ κούραις
167	μαργαίνων ἀθέμιστον· ἀνέστησεν δὲ καὶ ἄλλον,
168	Κρητῶν Ἰδομενῆα μεσαιπόλιον βασιλῆα.
169	Νεστορίδης δʼ ἅμα τοῖσιν ἔβη κρατερὸς Θρασυμήδης,
170	καὶ Τελαμώνιος υἱὸς ἑκηβόλος ἤιε Τεῦκρος 
171	τοῖσι δʼ ἐπʼ Ἀδμήτοιο πάις πολύιππος ἀνέστη
172	Εὔμηλος· μετὰ τὸν δὲ θεοπρόπος ἔσσυτο Κάλχας
173	εὖ εἰδώς, ὅτι μόχθον ἀμήχανον ἐκτελέσαντες
174	ἤδη Τρώιον ἄστυ καθιππεύσουσιν Ἀχαιοί.
175	οὐδὲ μὲν οὐδʼ οἳ ἔλειφθεν ἀποστρεφθέντες ἀρωγῆς 
176	Εὐρύπυλός τʼ Εὐαιμονίδης ἀγαθός τε Λεοντεύς,
177	Δημοφόων τʼ Ἀκάμας τε, δύω Θησήια τέκνα,
178	Ὀρτυγίδης τʼ Ἄντικλος, ὃν αὐτόθι τεθνειῶτα
179	ἵππῳ δακρύσαντες ἐνεκτερέιξαν Ἀχαιοί,
180	Πηνέλεώς τε Μέγης τε καὶ Ἀντιφάτης ἀγαπήνωρ 
181	Ἰφιδάμας τε καὶ Εὐρυδάμας, Πελίαο γενέθλη,
182	τόξῳ δʼ Ἀμφιδάμας κεκορυθμένος· ὕστατος αὖτε
183	τέχνης ἀγλαόμητις ἑῆς ἐπέβαινεν Ἐπειός.
184	εὐξάμενοι δὴ ἔπειτα Διὸς γλαυκώπιδι κούρῃ
185	ἱππείην ἔσπευδον ἐς ὁλκάδα· τοῖσι δʼ Ἀθήνη 
186	ἀμβροσίῃ κεράσασα θεῶν ἐκόμισσεν ἐδωδὴν
187	δεῖπνον ἔχειν, ἵνα μή τι πανημέριοι λοχόωντες
188	τειρόμενοι βαρύθοιεν ἀτερπέι γούνατα λιμῷ.
189	ὣς δʼ ὁπότε κρυμοῖσιν ἀελλοπόδων νεφελάων
190	ἠέρα παχνώσασα χιὼν ἐπάλυνεν ἀρούρας, 
191	τηκομένη δʼ ἀνέηκε πολὺν ῥόον· οἱ δʼ ἀπὸ πέτρης
192	ὀξὺ καταθρῴσκοντα κυβιστητῆρι κυδοιμῷ
193	δοῦπον ὑποπτήξαντες ὀριτρεφέος ποταμοῖο
194	θῆρες ἐρωήσαντες ὑπὸ πτύχα κοιλάδος εὐνῆς
195	σιγῇ φρικαλέῃσιν ἐπὶ πλευρῇσι μένουσι, 
196	πικρὰ δὲ πεινάοντες ὀιζυρῆς ὑπʼ ἀνάγκης
197	τλήμονες ἐκδέχαται, πότε παύεται ὄβριμον ὕδωρ·
198	ὣς οἵγε γλαφυροῖο διὰ ξυλόχοιο θορόντες
199	ἀτλήτους ἀνέχοντο πόνους ἀκμῆτες Ἀχαιοί.
200	τοῖσι δʼ ἐπεκλήισσε θύρην ἐγκύμονος ἵππου 
201	πιστὸς ἀτεκμάρτοιο δόλου πυλαωρὸς Ὀδυσσεύς.
202	αὐτὸς δʼ ἐν κεφαλῇ σκοπὸς ἕζετο· τὼ δέ οἱ ἄμφω
203	ὀφθαλμὼ ποθέοντες ἐλάνθανον ἐκτὸς ἐόντας. v.l. ἐόντες. 
204	Ἀτρείδης δʼ ἐκέλευσεν ὑποδρηστῆρας Ἀχαιοὺς
205	λῦσαι λάινον ἕρκος ἐυγνάμπτοισι μακέλλαις, 
206	ἵππος ὅπερ κεκάλυπτο· θέλεν δέ ἑ γυμνὸν ἀᾶσαι,
207	τηλεφανὴς ἴνα πᾶσιν ἑὴν χάριν ἀνδράσι πέμποι.
208	καὶ τὸ μὲν ἐξελάχαινον ἐφημοσύνῃ βασιλῆος.
209	ἠέλιος δʼ ὅτε νύκτα παλίνσκιον ἀνδράσιν ἕλκων
210	ἐς δύσιν ἀχλυόπεζαν ἑκηβόλον ἔτραπεν ἠῶ, 
211	δὴ τότε κηρύκων ἀπεκίδνατο λαὸν ἀυτὴ
212	φεύγειν ἀγγελέουσα καὶ ἑλκέμεν εἰς ἅλα κοίλην
213	νῆας ἐυκραίρους ἀνά τε πρυμνήσια λῦσαι.
214	ἔνθα δὲ πευκήεντος ἀνασχόμενοι πυρὸς ὁρμὴν
215	ἕρκεά τε πρήσαντες ἐυσταθέων κλισιάων 
216	νηυσὶν ἀνεπλώεσκον ἀπὸ Ῥοιτειάδος ἀκτῆς
217	ὅρμον ἐς ἀντιπέραιον ἐυστεφάνου Τενέδοιο
218	γλαυκὸν ἀναπτύσσοντες ὕδωρ Ἀθαμαντίδος Ἕλλης.
219	μοῦνος δὲ πληγῇσιν ἑκούσια γυῖα χαραχθεὶς
220	Αἰσιμίδης ἐλέλειπτο Σίνων, ἀπατήλιος ἥρως, 
221	κρυπτὸν ἐπὶ Τρώεσσι δόλον καὶ πήματα κεύθων.
222	ὡς δʼ ὁπότε σταλίκεσσι λίνον περικυκλώσαντες
223	θηρσὶν ὀριπλανέεσσι λόχον πολυωπὸν ἔπηξαν
224	ἀνέρες ἀγρευτῆρες· ὁ δʼ ἐκκριδὸν οἶος ἀπʼ ἄλλων,
225	λαθρίδιος πυκινοῖσιν ὑπὸ πτόρθοισι δεδυκώς, 
226	δίκτυα παπταίνων ἔλαθεν θηροσκόπος ἀνήρ·
227	ὣς τότε λωβητοῖσι περίστικτος μελέεσσι
228	Τροίῃ λυγρὸν ὄλεθρον ἐμήδετο. κὰδ δέ οἱ ὤμους
229	ἕλκεσι ποιητοῖσι κατέρρεε νήχυτον αἷμα.
230	ἡ δὲ περὶ κλισίῃσιν ἐμαίνετο παννυχίη φλὸξ 
231	καπνὸν ἐρευγομένη περιδινέα φοιτάδι ῥιπῇ·
232	Ἥφαιστος δʼ ἐκέλευεν ἐρίβρομος· ἐκ δὲ θυέλλας
233	παντοίας ἐτίνασσεν ἐπιπνείουσα καὶ αὐτή,
234	μήτηρ ἀθανάτοιο πυρός, φαεσίμβροτος Ἥρη.
235	ἤδη δὲ Τρώεσσι καὶ Ἰλιάδεσσι γυναιξὶν 
236	ὄρθρον ὑπὸ σκιόεντα πολύθροος ἤλυθε φήμη
237	δήιον ἀγγέλλουσα φόβον σημάντορι καπνῷ.
238	αὐτίκα δʼ ἐξέθορον πυλέων πετάσαντες ὀχῆας
239	πεζοί θʼ ἱππῆές τε καὶ ἐς πεδίον προχέοντο
240	διζόμενοι, μή τού τις ἔην δόλος ἄλλος Ἀχαιῶν. 
241	οἱ δὲ θοοὺς οὐρῆας ὑποζεύξαντες ἀπήναις
242	ἐκ πόλιος κατέβαινον ἅμα Πριάμῳ βασιλῆι
243	ἄλλοι δημογέροντες· ἐλαφρότατοι δʼ ἐγένοντο
244	θαλπόμενοι περὶ παισίν, ὅσους λίπε φοίνιος Ἄρης,
245	ὀσσόμενοι καὶ γῆρας ἐλεύθερον· οὐ μὲν ἔμελλον 
246	γηθήσειν ἐπὶ δηρόν, ἐπεὶ Διὸς ἤθελε βουλή.
247	οἱ δʼ ὅτε τεχνήεντος ἴδον δέμας αἰόλον ἵππου,
248	θαύμασαν ἀμφιχυθέντες, ἅτʼ ἠχήεντες ἰδόντες
249	αἰετὸν ἀλκήεντα περικλάζουσι κολοιοί.
250	τοῖσι δὲ τετρηχυῖα καὶ ἄκριτος ἔμπεσε βουλή· 
251	οἱ μὲν γὰρ πολέμῳ βαρυπενθέι κεκμηῶτες,
252	ἵππον ἀπεχθήραντες, ἐπεὶ πέλεν ἔργον Ἀχαιῶν,
253	ἤθελον ἢ δολιχοῖσιν ἐπὶ κρημνοῖσιν ἀράξαι
254	ἠὲ καὶ ἀμφιτόμοισι διαρρῆξαι πελέκεσσιν·
255	οἱ δὲ νεοξέστοιο πεποιθότες ἔργμασι τέχνης 
256	ἀθανάτοις ἐκέλευον ἀρήιον ἵππον ἀνάψαι,
257	ὕστερον Ἀργείοιο μόθου σημήιον εἶναι.
258	φραζομένοις δʼ ἐπὶ τοῖσι παναίολα γυῖα κομίζων
259	γυμνὸς ὑπὲρ πεδίοιο φάνη κεκακωμένος ἀνήρ·
260	αἵματι δὲ σμώδιγγες ἀεικέϊ βεβριθυῖαι 
261	ἴχνια λωβήεντα θοῶν ἀνέφαινον ἱμάντων.
262	αὐτίκα δὲ Πριάμοιο ποδῶν προπάροιθεν ἐλυσθεὶς
263	ἱκεσίαις παλάμῃσι παλαιῶν ἥψατο γούνων,
264	λισσόμενος δὲ γέροντα δολοπλόκον ἴαχε μῦθον·
265	ἄνδρα μὲν Ἀργείοισιν ὁμόπλοον εἴ μʼ ἐλεαίρεις, 
266	Τρώων δὲ ῥυστῆρα καὶ ἄστεος εἴ με σαώσεις,
267	Δαρδανίδη σκηπτοῦχε, καὶ ὕστατον ἐχθρὸν Ἀχαιῶν—
268	οἷά με λωβήσαντο θεῶν ὄπιν οὐκ ἀλέγοντες
269	οὐδὲν ἀλιτραίνοντα, κακοὶ καὶ ἀπηνέες αἰεί·
270	ὣς μέν Ἀχιλλῆος γέρας ἥρπασαν Αἰακίδαο, 
271	ὣς δὲ Φιλοκτήτην ἔλιπον πεπεδημένον ὕδρῳ,
272	ἔκτειναν δὲ καὶ αὐτὸν ἀγασσάμενοι Παλαμήδην.
273	καὶ νῦν οἷά μʼ ἔρεξαν ἀτάσθαλοι, οὕνεκα φεύγειν
274	οὐκ ἔθελον σὺν τοῖσι, μένειν δʼ ἐκέλευον ἑταίρους·
275	οἱ δὲ νοοπλήγεσσιν ἀτασθαλίῃσι δαμέντες 
276	εἵματα μέν μʼ ἀπέδυσαν, ἀεικελίῃσι δʼ ἱμάσθλαις
277	πᾶν δέμας οὐτήσαντες ἐπὶ ξείνῃ λίπον ἀκτῇ.
278	ἀλλά, μάκαρ, πεφύλαξο Διὸς σέβας ἱκεσίοιο·
279	χάρμα γὰρ Ἀργείοισι γενήσομαι, εἴ κεν ἐάσῃς
280	χερσὶν ὕπο Τρώων ἱκέτην καὶ ξεῖνον ὀλέσθαι. 
281	αὐτὰρ ἐγὼ πάντεσσιν ἐπάρκιος ἔσσομαι ὑμῖν
282	μηκέτι δειμαίνειν πόλεμον παλίνορσον Ἀχαιῶν.
283	ὣς φάτο· τὸν δʼ ὁ γέρων ἀγανῇ μειλίξατο φωνῇ·
284	ξεῖνε, σὲ μὲν Τρώεσσι μεμιγμένον οὐκέτʼ ἔοικε
285	τάρβος ἔχειν· ἔφυγες γὰρ ἀνάρσιον ὕβριν Ἀχαιῶν. 
286	αἰεὶ δʼ ἡμέτερος φίλος ἔσσεαι, οὐδέ σε πάτρης
287	οὐδὲ πολυκτεάνων θαλάμων γλυκὺς ἵμερος αἱρεῖ.
288	ἀλλʼ ἄγε καὶ σύ μοι εἰπέ, τί τοι τόδε θαῦμα τέτυκται,
289	ἵππος, ἀμειλίκτοιο φόβου τέρας· εἰπὲ δὲ σεῖο
290	οὔνομα καὶ γενεήν, ὁπόθεν δέ σε νῆες ἔνεικαν. 
291	τὸν δʼ ἐπιθαρσήσας προσέφη πολυμήχανος ἥρως·
292	ἐξερέω καὶ ταῦτα· σὺ γάρ μʼ ἐθέλοντα κελεύεις.
293	ἄργός μοι πόλις ἐστί, Σίνων δέ μοι οὔνομα κεῖται·
294	αἴσιμον αὖ καλέουσιν ἐμὸν πολιὸν γενετῆρα·
295	ἵππον δʼ Ἀργείοισι παλαίφατον εὗρεν Ἐπειός· 
296	εἰ μὲν γάρ μιν ἐᾶτε μένειν αὐτοῦ ἐνὶ χώρῃ,
297	Τροίην θέσφατόν ἐστιν ἑλεῖν πόλιν ἔγχος Ἀχαιῶν·
298	εἰ δέ μιν ἁγνὸν ἄγαλμα λάβῃ νηοῖσιν Ἀθήνη,
299	φεύξονται προφυγόντες ἀνηνύστοις ἐπʼ ἀέθλοις.
300	ἀλλʼ ἄγε δὴ σειρῇσι περίπλοκον ἀμφιβαλόντες 
301	ἕλκετʼ ἐς ἀκρόπολιν μεγάλην χρυσήνιον ἵππον·
302	ἄμμι δʼ Ἀθηναίη ἐρυσίπτολις ἡγεμονεύοι
303	δαιδάλεον σπεύδουσα λαβεῖν ἀνάθημα καὶ αὐτή.
304	ὣς ἄρʼ ἔφη· καὶ τὸν μὲν ἄναξ ἐκέλευσε λαβόντα
305	ἕσσασθαι χλαῖνάν τε χιτῶνά τε, τοὶ δέ, βοείαις 
306	δησάμενοι σειρῇσιν, ἐυπλέκτοισι κάλωσιν
307	εἷλκον ὑπὲρ πεδίοιο, θοῶν ἐπιβήτορα κύκλων,
308	ἵππον ἀριστήεσσι βεβυσμένον· οἱ δὲ πάροιθεν
309	αὐλοὶ καὶ φόρμιγγες ὁμὴν ἐλίγαινον ἀοιδήν.
310	σχέτλιον ἀφραδέων μερόπων γένος, οἷσιν ὁμίχλη 
311	ἄσκοπος ἐσσομένων· κενεῷ δʼ ὑπὸ χάρματι πολλοὶ
312	πολλάκις ἀγνώσσουσι περιπταίοντες ὀλέθρῳ.
313	οἵη καὶ Τρώεσσι τότε φθισίμβροτος ἄτη
314	ἐς πόλιν αὐτοκέλευθος ἐκώμασεν· οὐδέ τις ἀνδρῶν
315	ᾔδεεν, οὕνεκα λάβρον ἐφέλκετο πένθος ἄλαστον. 
316	ἄνθεα δὲ δροσόεντος ἀμησάμενοι ποταμοῖο
317	ἔστεφον αὐχενίους πλοκάμους σφετέροιο φονῆος.
318	γαῖα δὲ χαλκείοισιν ἐρεικομένη περὶ κύκλοις
319	δεινὸν ὑπεβρυχᾶτο, σιδήρειοι δὲ διʼ αὐτῶν
320	τριβόμενοι τρηχεῖαν ἀνέστενον ἄξονες ἠχήν· 
321	τετρίγει δὲ κάλων ξυνοχή, καὶ πᾶσα ταθεῖσα
322	λιγνὺν αἰθαλόεσσαν ἕλιξ ἀνεκήκιε σειρή.
323	πολλὴ δʼ ἑλκόντων ἐνοπὴ καὶ κόμπος ὀρώρει·
324	ἔβρεμε νυμφαίῃσιν ἅμα δρυσὶ δάσκιος Ἴδη,
325	ἴαχε καὶ Ξάνθου ποταμοῦ κυκλούμενον ὕδωρ, 
326	καὶ στόμα κεκλήγει Σιμοείσιον· οὐρανίη δὲ
327	ἐκ Διὸς ἑλκόμενον πόλεμον μαντεύετο σάλπιγξ.
328	οἱ δʼ ἦγον προπάροιθεν· ὁδὸς δʼ ἐβαρύνετο μακρὴ
329	σχιζομένη ποταμοῖσι καὶ οὐ πεδίοισιν ὁμοίη.
330	εἵπετο δʼ αἰόλος ἵππος ἀρηιφίλους ἐπὶ βωμοὺς 
331	κυδιόων ὑπέροπλα, βίην δʼ ἐπέρεισεν Ἀθήνη
332	χεῖρας ἐπιβρίσασα νεογλυφέων ἐπὶ μηρῶν.
333	ὧδε θέων ἀκίχητος ἐπέδραμε θᾶσσον ὀιστοῦ
334	Τρῶας ἐυσκάρθμοισιν ὁδοιπορίῃσι διώκων,
335	εἰσόκε δὴ πυλέων ἐπεβήσατο Δαρδανιάων. 
336	αἱ δέ οἱ ἐρχομένῳ θυρέων πτύχες ἐστείνοντο·
337	ἀλλʼ Ἥρη μὲν ἔλυσεν ἐπὶ δρόμον αὖθις ὁδοῖο
338	πρόσθεν ἀναστέλλουσα, Ποσειδάων δʼ ἀπὸ πύργων
339	σταθμὸν ἀνοιγομένων πυλέων ἀνέκοπτε τριαίνῃ.
340	Τρωιάδες δὲ γυναῖκες ἀνὰ πτόλιν ἄλλοθεν ἄλλαι, 
341	νύμφαι τε πρόγαμοί τε καὶ ἴδμονες Εἰλειθυίης,
342	μολπῇ τʼ ὀρχηθμῷ τε περὶ βρέτας εἱλίσσοντο·
343	ἄλλαι δὲ χνοόωσαν ἀμελγόεναι χάριν ὄμβρου
344	ὁλκῷ δουρατέῳ ῥοδέους στορέσαντο τάπητας.
345	αἱ δὲ θαλασσαίης ἐπιμάζια νήματα μίτρης 
346	λυσάμεναι κλωστοῖσι κατέπλεκον ἄνθεσιν ἵππον.
347	καί τις ἀπειρεσίοιο πίθου κρήδεμνον ἀνεῖσα
348	χρυσείῳ προχέουσα κρόκῳ κεκερασμένον οἶνον
349	γαῖαν ἀνεκνίσσωσε χυτὴν εὐώδεϊ πηλῷ.
350	ἀνδρομέῃ δὲ βοῇ συνεβάλλετο θῆλυς ἰωή, 
351	καὶ παίδων ἀλαλητὸς ἐμίσγετο γήραος ἠχῇ.
352	οἷαι δʼ ἀφνειοῖο μετήλυδες Ὠκεανοῖο,
353	χείματος ἀμφίπολοι, γεράνων στίχες ἠεροφώνων,
354	κύκλον ἐπογμεύουσιν ἀλήμονος ὀρχηθμοῖο
355	γειοπόνοις ἀρότῃσιν ἀπεχθέα κεκληγυῖαι· 
356	ὣς οἵγε κλαγγῇ τε διʼ ἄστεος ἠδὲ κυδοιμῷ
357	ἦγον ἐς ἀκρόπολιν βεβαρημένον ἔνδοθεν ἵππον.
358	κούρη δὲ Πριάμοιο θεήλατος οὐκέτι μίμνειν
359	ἤθελεν ἐν θαλάμοισι· διαρρήξασα δʼ ὀχῆας
360	ἔδραμεν ἠύτε πόρτις ἀήσυρος, ἥντε τυπεῖσαν 
361	κέντρον ἀνεπτοίησε βοορραίσταο μύωπος·
362	ἡ δʼ οὐκ εἰς ἀγέλην ποτιδέρκεται οὐδὲ βοτῆρι
363	πείθεται οὐδὲ νομοῖο λιλαίεται, ἀλλὰ βελέμνῳ
364	ὀξέι θηγομένη βοέων ἐξήλυθε θεσμῶν·
365	τοίη μαντιπόλοιο βολῆς ὑπὸ νύγματι κούρη 
366	πλαζομένη κραδίην ἱερὴν ἀνεσείετο δάφνην.
367	πάντη δʼ ἐβρυχᾶτο κατὰ πτόλιν· οὐδὲ τοκήων
368	οὐδὲ φίλων ἀλέγιζε· λίπεν δέ ἑ παρθένος αἰδώς.
369	οὐχ οὕτω Θρήισσαν ἐνὶ δρυμοῖσι γυναῖκα
370	νήδυμος αὐλὸς ἔτυψεν ὀρειμανέος Διονύσου, 
371	ἥτε θεῷ πληγεῖσα παρήορον ὄμμα τιταίνει
372	γυμνὸν ἐπισσείουσα κάρη κυανάμπυκι κισσῷ,
373	ὡς ἥγε πτερόεντος ἀναΐξασα νόοιο
374	Κασσάνδρη θεόφοιτος ἐμαίνετο· πυκνὰ δὲ χαίτην
375	κοπτομένη καὶ στέρνον ἀνίαχε μαινάδι φωνῇ· 
376	ὦ μέλεοι, τίνα τοῦτον ἀνάρσιον ἵππον ἄγοντες
377	δαιμόνιοι μαίνεσθε καὶ ὑστατίην ἐπὶ νύκτα
378	σπεύδετε καὶ πολέμοιο πέρας καὶ νήγρετον ὕπνον;
379	δυσμενέων ὅδε κῶμος ἀρήιος· αἱ δέ που ἤδη
380	τίκτουσιν μογερῆς Ἑκάβης ὠδῖνες ὀνείρων, 
381	λήγει δʼ ἀμβολιεργὸν ἔτος πολέμοιο λυθέντος.
382	τοῖος ἀριστήων λόχος ἔρχεται, οὓς ἐπὶ χάρμην
383	τεύχεσιν ἀστράπτοντας ἀμαυροτάτην ὑπὸ νύκτα
384	τέξεται ὄβριμος ἵππος· ἐπὶ χθόνα δʼ ἄρτι θορόντες
385	ἐς μόθον ὁρμήσουσι τελειότατοι πολεμισταί. 
386	οὐ γὰρ ἐπʼ ὠδίνεσσι μογοστόκον ἵππον ἀνεῖσαι
387	ἀνδράσι τικτομένοισιν ἐπισχήσουσι γυναῖκες,
388	αὐτὴ δʼ Εἰλείθυια γενήσεται, ἥ μιν ἔτευξε·
389	γαστέρα δὲ πλήθουσαν ἀνακλίνασα βοήσει
390	μαῖα πολυκλαύτοιο τόκου πτολίπορθος Ἀθήνη. 
391	καὶ δὴ πορφύρεον μὲν ἑλίσσεται ἔνδοθι πύργων
392	αἵματος ἐκχυμένου πέλαγος καὶ κῦμα φόνοιο,
393	δεσμά τε συμπαθέων πλέκεται περὶ χερσὶ γυναικῶν
394	νυμφία, φωλεύει δʼ ὑπὸ δούρασι κευθόμενον πῦρ.
395	ὤμοι ἐμῶν ἀχέων, ὤμοι σέο, πάτριον ἄστυ, 
396	αὐτίκα λεπταλέη κόνις ἔσσεαι, οἴχεται ἔργον
397	ἀθανάτων, προθέλυμνα θεμείλια Λαομέδοντος.
398	καὶ σέ, πάτερ, καὶ μῆτερ, ὀδύρομαι, οἷά μοι ἤδη
399	ἀμφότεροι πείσεσθε· σὺ μέν, πάτερ, οἰκτρὰ δεδουπὼς
400	κείσεαι Ἑρκείοιο Διὸς μεγάλου παρὰ βωμῷ· 
401	μῆτερ ἀριστοτόκεια, σὲ δὲ βροτέης ἀπὸ μορφῆς
402	λυσσαλέην ἐπὶ παισὶ θεοὶ κύνα ποιήσουσι.
403	δῖα Πολυξείνη, σὲ δὲ πατρίδος ἐγγύθι γαίης
404	κεκλιμένην ὀλίγον δακρύσομαι· ὡς ὄφελέν τις
405	Ἀργείων ἐπὶ σοῖσι γόοις ὀλέσαι με καὶ αὐτήν. 
406	τίς γάρ μοι χρειὼ βιότου πλέον, εἴ με φυλάσσει
407	οἰκτροτάτῳ θανάτῳ, ξείνη δέ με γαῖα καλύψει;
408	τοιάδε μοι δέσποινα καὶ αὐτῷ δῶρον ἄνακτι
409	ἀντὶ τόσων καμάτων Ἀγαμέμνονι πότμον ὑφαίνει.
410	ἀλλʼ ἤδη φράζεσθε—τὰ δὲ γνώσεσθε παθόντες— 
411	καὶ νεφέλην ἀπόθεσθε, φίλοι, βλαψίφρονος ἄτης.
412	ῥηγνύσθω πελέκεσσι δέμας πολυχανδέος ἵππου
413	ἢ πυρὶ καιέσθω· δολόεντα δὲ σώματα κεῦθον
414	ὀλλύσθω, μεγάλη δὲ ποθὴ Δαναοῖσι γενέσθω.
415	καὶ τότε μοι δαίνυσθε καὶ ἐς χορὸν ὀτρύνεσθε
416	στησάμενοι κρητῆρας ἐλευθερίης ἐρατεινῆς.
417	ἡ μὲν ἔφη· τῇ δʼ οὔτις ἐπείθετο· τὴν γὰρ Ἀπόλλων
418	ἀμφότερον μάντιν τʼ ἀγαθὴν καὶ ἄπιστον ἔθηκεν.
419	τὴν δὲ πατὴρ ἐνένιπεν ὁμοκλήσας ἐπέεσσι·
420	τίς σε πάλιν, κακόμαντι, δυσώνυμος ἤγαγε δαίμων,
421	θαρσαλέη κυνόμυια; μάτην ὑλάουσʼ ἀπερύκεις.
422	οὔπω σοι κέκμηκε νόος λυσσώδεϊ νούσῳ,
423	οὐδὲ παλιμφήμων ἐκορέσσαο λαβροσυνάων;
424	ἀλλὰ καὶ ἡμετέρῃσιν ἐπαχνυμένη θαλίῃσιν
425	ἤλυθες, ὁππότε πᾶσιν ἐλεύθερον ἦμαρ ἀνῆψεν
426	ἡμῖν Ζεὺς Κρονίδης, ἐκέδασσε δὲ νῆας Ἀχαιῶν.
427	οὐδʼ ἔτι δούρατα μακρὰ τινάσσεται, οὐδʼ ἔτι τόξα
428	ἕλκεται, οὐ ξιφέων σελαγή, σιγῶσι δʼ ὀιστοί,
429	ἀλλὰ χοροὶ καὶ μοῦσα μελίπνοος, οὐδʼ ἔτι νείκη,
430	οὐ μήτηρ ἐπὶ παιδὶ κινύρεται, οὐδʼ ἐπὶ δῆριν
431	ἄνδρα γυνὴ πέμψασα νέκυν δακρύσατο χήρη·
432	ἵππον ἀνελκόμενον δέχεται πολιοῦχος Ἀθήνη.
433	παρθένε τολμήεσσα, σὺ δὲ πρὸ δόμοιο θοροῦσα
434	ψεύδεα θεσπίζουσα καὶ ἄγρια μαργαίνουσα
435	μοχθίζεις ἀτέλεστα καὶ ἱερὸν ἄστυ μιαίνεις.
436	ἔρρʼ οὕτως· ἡμῖν δὲ χοροὶ θαλίαι τε μέλονται.
437	οὐ γὰρ ἔτι Τροίης ὑπὸ τείχεσι δεῖμα λέλειπται,
438	οὐδʼ ἔτι μαντιπόλοιο τεῆς κεχρήμεθα φωνῆς.
439	ὣς εἰπὼν ἐκέλευσεν ἄγειν ἑτερόφρονα κούρην
440	κεύθων ἐν θαλάμοισι· μόγις δʼ ἀέκουσα τοκῆι
441	πείθετο, παρθενίῳ δὲ περὶ κλιντῆρι πεσοῦσα
442	κλαῖεν ἐπισταμένη τὸν ἑὸν μόρον· ἔβλεπε δʼ ἤδη
443	πατρίδος αἰθομένης ἐπὶ τείχεσι μαρνάμενον πῦρ.
444	οἱ δὲ πολισσούχοιο θεῆς ὑπὸ νηὸν Ἀθήνης
445	ἵππον ἀναστήσαντες ἐυξέστων ἐπὶ βάθρων
446	ἔφλεγον ἱερὰ καλὰ πολυκνίσσων ἐπὶ βωμῶν·
447	ἀθάνατοι δʼ ἀνένευον ἀνηνύστους ἑκατόμβας.
448	εἰλαπίνη δʼ ἐπίδημος ἔην καὶ ἀμήχανος ὕβρις,
449	ὕβρις ἐλαφρίζουσα μέθην λυσήνορος οἴνου.
450	ἀφραδίῃ τε βέβυστο, μεθημοσύνῃ τε κεχήνει
451	πᾶσα πόλις, πυλέων δʼ ὀλίγοις φυλάκεσσι μεμήλει·
452	ἤδη γὰρ καὶ φέγγος ἐδύετο, δαιμονίη δὲ
453	Ἴλιον αἰπεινὴν ὀλεσίπτολις ἀμφέβαλεν νύξ.
454	Ἀργείῃ δʼ Ἑλένῃ πολιὸν δέμας ἀσκήσασα
455	ἦλθε δολοφρονέουσα πολυφράδμων Ἀφροδίτη, 
456	ἐκ δὲ καλεσσαμένη προσέφη πειθήμονι φωνῇ·
457	νύμφα φίλη, καλέει σε πόσις Μενέλαος ἀγήνωρ
458	ἵππῳ δουρατέῳ κεκαλυμμένος, ἀμφὶ δʼ Ἀχαιῶν
459	ἡγεμόνες λοχόωσι τεῶν μνηστῆρες ἀέθλων.
460	ἀλλʼ ἴθι, μηδʼ ἔτι τοι μελέτω Πριάμοιο γέροντος 
461	μήτʼ ἄλλων Τρώων μήτʼ αὐτοῦ Δηιφόβοιο·
462	ἤδη γάρ σε δίδωμι πολυτλήτῳ Μενελάῳ.
463	ὣς φαμένη θεὸς αὖθις ἀνέδραμεν· ἡ δὲ δόλοισι
464	θελγομένη κραδίην θάλαμον λίπε κηώεντα,
465	καί οἱ Δηίφοβος πόσις εἴπετο· τὴν δὲ κιοῦσαν 
466	Τρῳάδες ἑλκεχίτωνες ἐθηήσαντο γυναῖκες.
467	ἡ δʼ ὁπόθʼ ὑψιμέλαθρον ἐς ἱερὸν ἦλθεν Ἀθήνης,
468	ἔστη παπταίνουσα φυὴν εὐήνορος ἵππου.
469	τρὶς δὲ περιστείχουσα καὶ Ἀργείους ἐρέθουσα
470	πάσας ἠυκόμους ἀλόχους ὀνόμαζεν Ἀχαιῶν 
471	φωνῇ λεπταλέῃ· τοὶ δʼ ἔνδοθι θυμὸν ἄμυσσον
472	ἀλγεινοὶ κατέχοντες ἐεργμένα δάκρυα σιγῇ.
473	ἔστενε μὲν Μενέλαος, ἐπεὶ κλύε Τυνδαρεώνης,
474	κλαῖε δὲ Τυδείδης μεμνημένος Αἰγιαλείης,
475	οὔνομα δʼ ἐπτοίησεν Ὀδυσσέα Πηνελοπείης, 
476	Ἄντικλος δʼ ὅτε κέντρον ἐδέξατο Λαοδαμείης,
477	μοῦνος ἀμοιβαίην ἀνεβάλλετο γῆρυν ἀνοίξας·
478	ἀλλʼ Ὀδυσεὺς κατέπαλτο καὶ ἀμφοτέρῃς παλάμῃσιν
479	ἀμφιπεσὼν ἐπίεζεν ἐπειγόμενον στόμα λῦσαι.
480	μάστακα δʼ ἀρρήκτοισιν ἀλυκτοπέδῃσι μεμαρπὼς 
481	εἶχεν ἐπικρατέως· ὁ δʼ ἐπάλλετο χερσὶ πιεσθείς,
482	φεύγων ἀνδροφόνοιο πελώρια δεσμὰ σιωπῆς.
483	καὶ τὸν μὲν λίπεν ἆσθμα φερέσβιον· οἱ δέ μιν ἄλλοι
484	δάκρυσι λαθριδίοισι κατακλαύσαντες Ἀχαιοὶ
485	κοῖλον ἀποκρύψαντες ἐς ἰσχίον ἔνθεσαν ἵππου 
486	καὶ χλαῖναν μελέεσσιν ἐπὶ ψυχροῖσι βαλόντες.
487	καί νύ κεν ἄλλον ἔθελγε γυνὴ δολόμητις Ἀχαιῶν,
488	εἰ μή οἱ βλοσυρῶπις ἀπʼ αἰθέρος ἀντήσασα
489	Παλλὰς ἐπηπείλησε, φίλου δʼ ἐξήγαγε νηοῦ
490	μούνῃ φαινομένη, στερεῇ δʼ ἀπεπέμψατο φωνῇ· 
491	δειλαίη, τέο μέχρις ἀλιτροσύναι σε φέρουσι
492	καὶ πόθος ἀλλοτρίων λεχέων καὶ Κύπριδος ἄτη;
493	οὔποτε δʼ οἰκτείρεις πρότερον πόσιν οὐδὲ θύγατρα
494	Ἑρμιόνην ποθέεις; ἔτι δὲ Τρώεσσιν ἀρήγεις;
495	χάζεο καὶ θαλάμων ὑπερώιον εἰσαναβᾶσα 
496	σὺν πυρὶ μειλιχίῳ ποτιδέχνυσο νῆας Ἀχαιῶν.
497	ὣς φαμένη κενεὴν ἀπάτην ἐκέδασσε γυναικός.
498	καὶ τὴν μὲν θαλαμόνδε πόδες φέρον· οἱ δὲ χοροῖο
499	παυσάμενοι καμάτῳ ἀδδηκότες ἤριπον ὕπνῳ.
500	καὶ δή που φόρμιγξ ἀνεπαύσατο, κεῖτο δὲ κάμνων 
501	αὐλὸς ἐπὶ κρητῆρι, κύπελλα δὲ πολλὰ χυθέντα
502	αὐτομάτως ῥείεσκε καθελκομένων ἀπὸ χειρῶν.
503	ἡσυχίη δὲ πόλιν κατεβόσκετο, νυκτὸς ἑταίρη,
504	οὐδʼ ὑλακὴ σκυλάκων ἠκούετο, πᾶσα δὲ σιγὴ
505	εἱστήκει καλέουσα φόνον πνείουσαν ἀυτήν. 
506	ἤδη δὲ Τρώεσσιν ὀλέθριον εἷλκε τάλαντον
507	Ζεὺς ταμίης πολέμοιο, μόγις μόλις F δʼ ἐλέλιξεν Ἀχαιούς·
508	χάζετο δʼ Ἰλιόθεν Λυκίης ἐπὶ πίονα νηὸν
509	ἀχνύμενος μεγάλοις ἐπὶ τείχεσι Φοῖβος Ἀπάλλων.
510	αὐτίκα δ Ἀργείοισιν Ἀχιλλῆος παρὰ τύμβον 
511	ἀγγελίην ἀνάφαινε Σίνων εὐφεγγέι δαλῷ
512	παννυχίη δʼ ἑτάροισιν ὑπὲρ θαλάμοιο καὶ αὐτὴ
513	εὐειδής Ἑλένη χρυσέην ἐπεδείκνυτο πεύκην.
514	ὡς δʼ ὁπότε πλήθουσα πυρὸς γλαυκοῖο σελήνη
515	οὐρανὸν αἰγλήεντα κατεχρύσωσε προσώπῳ· 
516	οὐχ ὅτε που γλωχῖνας ἀποξύνουσα κεραίης
517	πρωτοφαὴς ὑπὸ μηνὸς ἀνίσταται ἄσκιον ἀχλύν,
518	ἀλλʼ ὅτε κυκλώσασα περίτροχον ὄμματος αὐγὴν
519	ἀντιτύπους ἀκτῖνας ἐφέλκεται ἠελίοιο·
520	τοίη μαρμαίρουσα Θεραπναίη τότε νύμφη 
521	οἴνοπα πῆχυν ἀνεῖλκε, φίλου πυρὸς ἡνιοχῆα.
522	οἱ δὲ σέλας πυρσοῖο μετήορον ἀθρήσαντες
523	νῆας ἀνεκρούσαντο παλιγγνάμπτοισι κελεύθοις
524	Ἀργεῖοι σπεύδοντες, ἅπας δʼ ἠπείγετο ναύτης
525	δηναιοῦ πολέμοιο τέλος διζήμενος εὑρεῖν. 
526	οἱ δʼ αὐτοὶ πλωτῆρες ἔσαν κρατεροί τε μαχηταὶ
527	ἀλλήλοις τʼ ἐκέλευον ἐλαυνέμεν· αἱ δʼ ἄρα νῆες
528	ὠκύτεραι κραιπνῶν ἀνέμων ἀνέμων ταχυπειθέι ῥιπῇ
529	Ἴλιον εἰσανάγοντο Ποσειδάωνος ἀρωγῇ.
530	ἐνθάδε δὴ πεζοί πρότεροι κίον, οἱ δʼ ἐπέλειφθεν 
531	ἱππῆες κατόπισθεν, ὅπως μὴ Τρώιον ἵπποι
532	λαὸν ἀναστήσωσιν ἀειρομένῳ χρεμετισμῷ.
533	οἱ δʼ ἕτεροι γλαφυρῆς ἀπὸ γαστέρος ἔρρεον ἵππου,
534	τευχησταὶ βασιλῆες, ἀπὸ δρυὸς οἶα μέλισσαι,
535	αἵτʼ ἐπεὶ οὖν ἔκαμον πολυχανδέος ἔνδοθι σίμβλου 
536	κηρὸν ὑφαίνουσαι μελιηδέα ποικιλοτέχναι,
537	ἐς νομὸν εὐγυάλοιο κατʼ ἄγγεος ἀμφιχυθεῖσαι
538	νύγμασι πημαίνουσι παραστείχοντας ὁδίτας·
539	ὣς Δαναοὶ κρυφίοιο λόχου κληῖδας ἀνέντες
540	θρῷσκον ἐπὶ Τρώεσσι καὶ εἰσέτι κοῖτον ἔχοντας 
541	χαλκείου θανάτοιο κακοῖς ἐκάλυψαν ὀνείροις.
542	νήχετο δʼ αἵματι γαῖα, βοὴ δʼ ἄλληκτος ὀρώρει
543	Τρώων φευγόντων, ἐστείνετο δʼ Ἴλιος ἱρὴ
544	πιπτόντων νεκύων, οἱ δʼ ἀνδροφόνῳ κολοσυρτῷ
545	ἔζεον om. F; ἔζεον Rhodoman. ἔνθα καὶ ἔνθα μεμηνότες οἶα λέοντες 
546	σώμασιν ἀρτιφάτοισι γεφυρώσαντες ἀγυιάς.
547	Τρωιάδες δὲ γυναῖκες ὑπέρ τεγέων ἀίουσαι
548	αἱ μὲν ἐλευθερίης ἐρατῆς ἔτι διψώουσαι
549	αὐχένας ἐς θάνατον δειλοῖς ὑπέβαλλον ἀκοίταις,
550	αἱ δὲ φίλοις ἐπὶ παισί, χελιδόνες οἷάτε κοῦφαι, 
551	μητέρες ὠδύροντο· νέη δέ τις ἀσπαίροντα
552	ἠίθεον κλαύσασα θανεῖν ἔσπευδε καὶ αὐτὴ
553	οὐδὲ δορυκτήτοισιν ὁμοῦ δεσμοῖσιν ἕπεσθαι
554	ἤθελεν, ἀλλʼ ἐχόλωσε καὶ οὐκ ἐθέλοντα φονῆα
555	καὶ ξυνὸν λέχος ἔσχεν ὀφειλόμενον παρακοίτῃ. 
556	πολλαὶ δʼ ἠλιτόμηνα καὶ ἄπνοα τέκνα φέρουσαι
557	γαστέρος ὠμοτόκοιο χύδην ὠδῖνα μεθεῖσαι
558	ῥιγεδανῶς σὺν παισὶν ἀπεψύχοντο καὶ αὐταί.
559	παννυχίη δʼ ἐχόρευσεν ἀνὰ πτόλιν, οἷα θύελλα,
560	κύμασι παφλάζουσα πολυφλοίσβου πολέμοιο 
561	αἵματος ἀκρήτοιο μέθης ἐπίκωμος Ἐνυώ.
562	σὺν δʼ Ἔρις οὐρανόμηκες ἀναστήσασα κάρηνον
563	Ἀργείους ὀρόθυνεν, ἐπεὶ καὶ φοίνιος Ἄρης
564	ὀψὲ μὲν ἀλλὰ καὶ ὣς πολέμων ἑτεραλκέα νίκην
565	ἦλθε φέρων Δαναοῖσι καὶ ἀλλοπρόσαλλον ἀρωγήν. 
566	ἴαχε δὲ γλαυκῶπις ἐπʼ ἀκροπόληος Ἀθήνη
567	αἰγίδα κινήσασα, Διὸς σάκος, ἔτρεμε δʼ αἰθὴρ
568	Ἥρης σπερχομένης, ἐπὶ δʼ ἔβραχε γαῖα βαρεῖα
569	παλλομένη τριόδοντι Ποσειδάωνος ἀκωκῇ,
570	ἔφριξεν δʼ Ἀίδης, χθονίων δʼ ἐξέδρακε θώκων 
571	ταρβήσας, μή πού τι Διὸς μέγα χωσαμένοιο
572	πᾶν γένος ἀνθρώπων κατάγοι ψυχοστόλος Ἑρμῆς.
573	πάντα δʼ ὁμοῦ κεκύκητο, φόνος δέ τις ἄκριτος ἦεν·
574	τοὺς μὲν γὰρ φεύγοντας ἐπὶ Σκαιῇσι πύλῃσι
575	κτεῖνον ἐφεστηῶτες, ὁ δʼ ἐξ εὐνῆς ἀνορούσας 
576	τεύχεα μαστεύων δνοφερῇ περικάππεσεν αἰχμῇ.
577	καί τις ὑπὸ σκιόεντι δόμῳ κεκρυμμένος ἀνήρ,
578	ξεῖνος ἐών, ἐκάλεσσεν ὀιόμενος φίλον εἶναι·
579	νήπιος, οὐ μὲν ἔμελλεν ἐνηέι φωτὶ μιγῆναι,
580	ξείνια δʼ ἐχθρὰ κόμισσεν· ὑπέρ τέγεος δέ τις ἄλλος 
581	μήπω παπταίνων τι θοῷ διέπιπτεν ὀιστῷ.
582	καί τινες ἀλγεινῷ κραδίην βεβαρηότες οἴνῳ,
583	ἐκπλαγέες ποτὶ δοῦπον, ἐπειγόμενοι καταβῆναι,
584	κλίμακος ἐξελάθοντο καθʼ ὑψηλῶν τε μελάθρων
585	ἔκπεσον ἀγνώσσοντες, ἐπαυχενίους δὲ λυθέντες 
586	ἀστραγάλους ἐάγησαν, ὁμοῦ δʼ ἐξήρυγον οἶνον.
587	πολλοὶ δʼ εἰς ἕνα χῶρον ἀολλέες ἐκτείνοντο
588	μαρνάμενοι, πολλοὶ δὲ διωκόμενοι κατὰ πύργων
589	ἤριπον εἰς Ἀίδαο πανύστατον ἅλμα θορόντες.
590	παῦροι δὲ στεινῆς διὰ κοιλάδος, οἷάτε φῶρες, 
591	πατρίδος ὀλλυμένης ἔλαθον χειμῶνα φυγόντες.
592	οἱ δʼ ἔνδον πολέμῳ τε καὶ ἀχλύι κυμαίνοντες,
593	ἀνδράσιν οἰχομένοισι καὶ οὐ φεύγουσιν ὁμοῖοι,
594	πίπτον ἐπʼ ἀλλήλοισι· πόλις δʼ οὐ χάνδανε λύθρον
595	ἀνδρῶν χηρεύουσα, περιπλήθουσα δὲ νεκρῶν. 
596	οὐδέ τι φειδωλή τις ἐγίνετο· φοιταλέῃ δὲ
597	σπερχόμενοι μάστιγι φιλαγρύπνοιο κυδοιμοῦ
598	οὐδὲ θεῶν ὄπιν εἶχον, ἀθεσμοτάτης δʼ ὑπὸ ῥιπῆς
599	ἀθανάτων ἔχραινον ἀπενθέας αἵματι βωμούς.
600	οἰκτρότατοι δὲ γέροντες ἀτιμοτάτοισι φόνοισιν 
601	οὐδʼ ὀρθοὶ κτείνοντο, χαμαὶ δʼ ἱκετήσια γυῖα
602	τεινάμενοι πολιοῖσι κατεκλίνοντο καρήνοις.
603	πολλὰ δὲ νήπια τέκνα μινυνθαδίων ἀπὸ μαζῶν
604	μητέρος ἡρπάζοντο καὶ οὐ νοέοντα τοκήων
605	ἀμπλακίας ἀπέτινον, ἀνημέλκτου δὲ γάλακτος 
606	παιδὶ μάτην ὀρέγουσα χοὰς ἐκόμισσε τιθήνη.
607	οἰωνοί τε κύνες τε κατὰ πτόλιν ἄλλοθεν ἄλλοι,
608	ἠέριοι πεζοί τε συνέστιοι εἰλαπινασταί,
609	αἷμα μέλαν πίνοντες ἀμείλιχον εἶχον ἐδωδήν,
610	καὶ τῶν μὲν κλαγγὴ φόνον ἔπνεεν, οἱ δʼ ὑλάοντες 
611	ἄγρια κοπτομένοισιν ἐπʼ ἀνδράσιν ὠρύοντο,
612	νηλέες, οὐδʼ ἀλέγιζον ἑοὺς ἐρύοντες ἄνακτας.
613	τὼ δὲ γυναιμανέος ποτὶ δώματα Δηιφόβοιο
614	στελλέσθην Ὀδυσσεύς τε καὶ εὐχαίτης Μενέλαος
615	καρχαλέοισι λύκοισιν ἐοικότες, οἵθʼ ὑπὸ νύκτα 
616	χειμερίην φονόωντες ἀσημάντοις ἐπὶ μήλοις
617	οἴχονται, κάματον δὲ κατατρύχουσι νομήων.
618	ἔνθα δύω περ ἐόντες ἀπειρεσίοισιν ἔμιχθεν
619	ἀνδράσι δυσμενέεσσι· νέη δʼ ἠγείρετο χάρμη
620	τῶν μὲν ἐπορνυμένων, τῶν δʼ ὑψόθεν ἐκ θαλάμοιο 
621	βαλλόντων λιθάκεσσι καὶ ὠκυμόροισιν ὀιστοῖς.
622	ἀλλὰ καὶ ὣς ὑπέροπλα καρήατα πυργώσαντες
623	ἀρρήκτοις κορύθεσσι καὶ ἀσπίσι κυκλώσαντες
624	εἰσέθορον μέγα δῶμα· καὶ ἀντίβιον μὲν ὅμιλον,
625	θῆρας δειμαλέους, ἐλάων ἐδάιξεν Ὀδυσσεύς, 
626	Ἀτρείδης δʼ ἑτέρωθεν ὑποπτήξαντα διώξας
627	Δηίφοβον κατέμαρψε, μέσην κατὰ γαστέρα τύψας
628	ἧπαρ ὀλισθηρῇσι συνεξέχεεν χολάδεσσιν.
629	ὣς ὁ μὲν αὐτόθι κεῖτο λελασμένος ἱπποσυνάων,
630	τῷ δʼ ἕπετο τρομέουσα δορυκτήτη παράκοιτις 
631	ἄλλοτε μὲν χαίρουσα κακῶν ἐπὶ τέρματι μόχθων,
632	ἄλλοτε δʼ αἰδομένη, τοτὲ δʼ ὀψέ περ ὡς ἐν ὀνείρῳ
633	λαθρίδιον στενάχουσα φίλης μιμνῄσκετο πάτρης.
634	Αἰακίδης δὲ γέροντα Νεοπτόλεμος βασιλῆα
635	πήμασι κεκμηῶτα παρʼ Ἑρκείῳ κτάνε βωμῷ 
636	οἶκτον ἀπωσάμενος πατρώιον· οὐδὲ λιτάων
637	ἔκλυεν, οὐ Πηλῆος ὁρώμενος ἥλικα χαίτην
638	ᾐδέσαθʼ, ἧς ὕπο θυμὸν ἀπέκλασεν ἠδὲ γέροντος
639	καίπερ ἐὼν βαρύμηνις ἐφείσατο τὸ πρὶν Ἀχιλλεύς.
640	σχέτλιος, ἦ μὲν ἔμελλε καὶ αὐτῷ πότμος ὁμοῖος 
641	ἑσπέσθαι παρὰ βωμὸν ἀληθέος Ἀπόλλωνος
642	ὕστερον, ὁππότε μιν ζαθέου δηλήμονα νηοῦ
643	Δελφὸς ἀνὴρ ἐλάσας ἱερῇ κατέπεφνε μαχαίρῃ.
644	ἡ δὲ κυβιστήσαντα διηερίων ἀπὸ πύργων—
645	χειρὸς Ὀδυσσείης ὀλοὸν βέλος—ἀθρήσασα 
646	Ἀνδρομάχη μινύωρον ἐκώκυεν Ἀστυάνακτα.
647	Κασσάνδρην δʼ ᾔσχυνεν Ὀιλῆος ταχὺς Αἴας
648	Παλλάδος ἀχράντοιο θεῆς ὑπὸ γοῦνα πεσοῦσαν·
649	ἡ δὲ βίην ἀνένευσε θεή, τὸ πρόσθεν ἀρηγὼν
650	ἀνθʼ ἑνὸς Ἀργείοισιν ἐχώσατο πᾶσιν Ἀθήνη. 
651	Αἰνείαν δʼ ἔκλεψε καὶ Ἀγχίσην Ἀφροδίτη
652	οἰκτείρουσα γέροντα καὶ υἱέα, τῆλε δὲ πάτρης
653	Αὐσονίην ἀπένασσε· θεῶν δʼ ἐτελείετο βουλὴ
654	Ζηνὸς ἐπαινήσαντος, ἵνα κράτος ἄφθιτον εἴη
655	παισὶ καὶ υἱωνοῖσιν ἀρηιφίλης Ἀφροδίτης. 
656	τέκνα δὲ καὶ γενεὴν Ἀντήνορος ἀντιθέοιο
657	Ἀτρείδης ἐφύλαξε, φιλοξείνοιο γέροντος,
658	μειλιχίης προτέρης τίνων χάριν ἠδὲ τραπέζης
659	κείνης, ᾗ μιν ἔδεκτο γυνὴ πρηεῖα Θεανώ.
660	δειλὴ Λαοδίκη, σὲ δὲ πατρίδος ἐγγύθι γαίης 
661	γαῖα περιπτύξασα κεχηνότι δέξατο κόλπῳ·
662	οὐδέ σε Θησείδης Ἀκάμας οὐδʼ ἄλλος Ἀχαιῶν
663	ἤγαγε ληιδίην, ἔθανες δʼ ἅμα πατρίδι γαίῃ.
664	πᾶσαν δʼ οὐκ ἂν ἔγωγε μόθου χύσιν ἀείσαιμι
665	κρινάμενος τὰ ἕκαστα καὶ ἄλγεα νυκτὸς ἐκείνης· 
666	Μουσάων ὅδε μόχθος, ἐγὼ δʼ ἅπερ ἵππον ἐλάσσω
667	τέρματος ἀμφιέλισσαν ἐπιψαύουσαν ἀοιδήν.
668	ἄρτι γὰρ ἀντολίηθεν ἀπόσσυτος Ὠκεανοῖο
669	ἠρέμα λευκαίνουσα κατέγραφεν ἠέρα πολλήν,
670	νύκτα διαρρήξασα μιαιφόνον ἱππότις Ἠώς· 
671	οἱ δʼ ἐπαγαλλόμενοι πολέμων ὑπεραυχέι νίκῃ
672	πάντοσε παπταίνεσκον ἀνὰ πτόλιν, εἴ τινες ἄλλοι
673	κλεπτόμενοι φεύγουσι φόνου πάνδημον ἀυτήν.
674	ἀλλʼ οἱ μὲν δέδμηντο λίνῳ θανάτοιο πανάγρῳ,
675	ἰχθύες ὡς ἁλίῃσιν ἐπὶ ψαμάθοισι χυθέντες, 
676	Ἀργεῖοι δʼ ἀπὸ μὲν μεγάρων νεοτευχέα κόσμον
677	ἐξέφερον, νηῶν ἀναθήματα, πολλὰ δʼ ἐρήμων
678	ἥρπαζον θαλάμων κειμήλια· σὺν δὲ γυναῖκας
679	ληιδίας σὺν παισὶν ἄγον ποτὶ νῆας ἀνάγκῃ.
680	τείχεσι δὲ πτολίπορθον ἐπὶ φλόγα θωρήξαντες 
681	ἔργα Ποσειδάωνος ἰῇ συνέχευον ἀυτμῇ.
682	αὐτοῦ καὶ μέγα σῆμα φίλοις ἀστοῖσιν ἐτύχθη
683	Ἴλιος αἰθαλόεσσα· πυρὸς δʼ ὀλεσίπτολιν ἄτην
684	Ξάνθος ἰδὼν ἔκλαυσε γόων ἁλιμυρέι πηγῇ,
685	Ἡφαίστῳ δʼ ὑπόεικεν ἀτυζόμενος χόλον Ἥρης. 
686	οἱ δὲ Πολυξείνης ἐπιτύμβιον αἷμα χέαντες,
687	υῆνιν ἱλασσάμενοι τεθνειότος Αἰακίδαο
688	Τρωιάδας τε γυναῖκας ἐλάγχανον, ἄλλα τε πάντα
689	χρυσὸν ἐμοιρήσαντο καὶ ἄργυρον· οἷσι βαθείας
690	νῆας ἐπαχθήσαντες ἐριγδούπου διὰ πόντου 
691	ἐκ Τροίης ἀνάγοντο μόθον τελέσαντες Ἀχαιοί.
